<!DOCTYPE html>
<html>

<head>
    <title>
        覺非居士東菴甚奇觀玉蟾曾遊其間醉吟一篇舊風以紀之
    </title>
    <meta name="keywords" content="覺非居士東菴甚奇觀玉蟾曾遊其間醉吟一篇舊風以紀之 -- 白玉蟾">
    <meta name="description" content="覺非居士東菴甚奇觀玉蟾曾遊其間醉吟一篇舊風以紀之 -- 白玉蟾">
    <meta property="og:title" content="覺非居士東菴甚奇觀玉蟾曾遊其間醉吟一篇舊風以紀之">
    <meta property="og:url" content="https://vwood.xyz/poetry/38aa91db-ab98-4d70-a557-f56fc3b3de95.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            覺非居士東菴甚奇觀玉蟾曾遊其間醉吟一篇舊風以紀之
        </h2>
        <div class="author"><a href="/author/6428bbeb-18b3-4723-a27d-f455a76d66ac.html" title="白玉蟾" target="_blank">
                白玉蟾
            </a> (宋)
        </div>
        <div class="paragraphs">
            
                <div class="paragraph">
                    一甌之閩古無諸，山奇水秀真畫圖。
                </div>
                
                <div class="paragraph">
                    霍童山在閩之隅，天下第一神仙都。
                </div>
                
                <div class="paragraph">
                    神仙渺茫不可見，桑田滄海幾遷變。
                </div>
                
                <div class="paragraph">
                    三山崒嵂青至今，堪嗟山下人如燕。
                </div>
                
                <div class="paragraph">
                    螺女江頭十萬家，西湖十里碧蓮花。
                </div>
                
                <div class="paragraph">
                    滿城和氣濃於酒，一天雨露饒桑麻。
                </div>
                
                <div class="paragraph">
                    東有鼓山榴花谷，南有方山小王屋。
                </div>
                
                <div class="paragraph">
                    王霸煉藥怡山西，老任跨鶴昇山北。
                </div>
                
                <div class="paragraph">
                    距城以東七里餘，丹崖翠壁凌太虛。
                </div>
                
                <div class="paragraph">
                    天閟地藏一蓬壺，神刓鬼劃畫不如。
                </div>
                
                <div class="paragraph">
                    種橘仙人來瑞世，况是籛翁其後裔。
                </div>
                
                <div class="paragraph">
                    蒼松筋骨鶴精神，謂之覺非老居士。
                </div>
                
                <div class="paragraph">
                    居士少時觀此山，便擬歸隠乎其間。
                </div>
                
                <div class="paragraph">
                    及其賦罷歸去來，此山尚鎖青煙寒。
                </div>
                
                <div class="paragraph">
                    平生使節半天下，秋霜夏日大聲價。
                </div>
                
                <div class="paragraph">
                    咄哉富貴非吾願，何似歸來一茅舍。
                </div>
                
                <div class="paragraph">
                    百丁持钁薙荆榛，寒巖怪石翠崢嶸。
                </div>
                
                <div class="paragraph">
                    奇花異草不知名，地靈夜泣猿鳥驚。
                </div>
                
                <div class="paragraph">
                    天然一石大如廩，裂開發露五雲錦。
                </div>
                
                <div class="paragraph">
                    滿地璀璨黄金沙，地下掘出玄玉枕。
                </div>
                
                <div class="paragraph">
                    度其廣袤築屠蘇，鳷鵲峭聳鴛鴦鋪。
                </div>
                
                <div class="paragraph">
                    人來山下抬頭看，直疑上有神仙居。
                </div>
                
                <div class="paragraph">
                    夜靜星辰挂朱桷，萬丈華表立雙鶴。
                </div>
                
                <div class="paragraph">
                    山童指向游山人，高處更有兼山閣。
                </div>
                
                <div class="paragraph">
                    閣邊數石羅翠屏，倚崖建一介隠亭。
                </div>
                
                <div class="paragraph">
                    一登雲外忽舒嘯，醉歸小山風月清。
                </div>
                
                <div class="paragraph">
                    雙石削成闢紫戶，猶勝武夷石門塢。
                </div>
                
                <div class="paragraph">
                    一石俛仰狀如龜，一石跨蹲露如虎。
                </div>
                
                <div class="paragraph">
                    巖頭千尺煉丹臺，銀泥丹砂朱草堆。
                </div>
                
                <div class="paragraph">
                    臺上鑿開四小涔，不見爐鼎空寒灰。
                </div>
                
                <div class="paragraph">
                    石眼有泉迸山腹，可成一池足鴉浴。
                </div>
                
                <div class="paragraph">
                    千山萬山翠打圍，稻田萬頃如棋局。
                </div>
                
                <div class="paragraph">
                    於中突出五石巖，紫雲蒼霧纏松杉。
                </div>
                
                <div class="paragraph">
                    吾疑閩中四五輩，向者曾此話同參。
                </div>
                
                <div class="paragraph">
                    粉牆圍住萬竿竹，白鳳飛來枝外宿。
                </div>
                
                <div class="paragraph">
                    山前山後多麋鹿，疎栽蘭蕙密栽菊。
                </div>
                
                <div class="paragraph">
                    何年種此千樹梅，滿山雪色白皚皚。
                </div>
                
                <div class="paragraph">
                    晚來山風掃落英，五色虹霓明綠苔。
                </div>
                
                <div class="paragraph">
                    隔林髣髴聞機杼，人家知在雲深處。
                </div>
                
                <div class="paragraph">
                    何處招提最近傍，早暮送鍾齋送鼓。
                </div>
                
                <div class="paragraph">
                    鳬汀鶴渚白蘋洲，小溪流水橫斷橋。
                </div>
                
                <div class="paragraph">
                    畫出一派瀟湘秋，萬家秋色人漁樵。
                </div>
                
                <div class="paragraph">
                    長江浩浩數千里，浪花噴薄蛟龍起。
                </div>
                
                <div class="paragraph">
                    葉葉扁舟古渡頭，目力所至海門止。
                </div>
                
                <div class="paragraph">
                    僕家本住青城邊，去此迢迢路八千。
                </div>
                
                <div class="paragraph">
                    對面窣堵高插天，恍驚天柱落樽前。
                </div>
                
                <div class="paragraph">
                    覺非居士高且潔，時把黄庭玩歲月。
                </div>
                
                <div class="paragraph">
                    丹山碧水我樓觀，蒼椿翠檜我幢節。
                </div>
                
                <div class="paragraph">
                    客來到此蟄仙菴，披蒙茸兮登巉巖。
                </div>
                
                <div class="paragraph">
                    龍盤虎踞甚形勝，大江以東斗以南。
                </div>
                
                <div class="paragraph">
                    酒空核盡人亦醉，眼花渾不醒天地。
                </div>
                
                <div class="paragraph">
                    壁間醉墨正淋漓，夕陽已挂青山外。
                </div>
                
        </div>
    </div>
</body>

</html>