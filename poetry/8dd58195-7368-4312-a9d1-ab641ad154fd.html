<!DOCTYPE html>
<html>

<head>
    <title>
        九月四日偕弟可玉外甥張敏修吾孫棟游西山訪古追懷甲戌舊游感嘆不已紀事五十韻
    </title>
    <meta name="keywords" content="九月四日偕弟可玉外甥張敏修吾孫棟游西山訪古追懷甲戌舊游感嘆不已紀事五十韻 -- 徐瑞">
    <meta name="description" content="九月四日偕弟可玉外甥張敏修吾孫棟游西山訪古追懷甲戌舊游感嘆不已紀事五十韻 -- 徐瑞">
    <meta property="og:title" content="九月四日偕弟可玉外甥張敏修吾孫棟游西山訪古追懷甲戌舊游感嘆不已紀事五十韻">
    <meta property="og:url" content="https://vwood.xyz/poetry/8dd58195-7368-4312-a9d1-ab641ad154fd.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            九月四日偕弟可玉外甥張敏修吾孫棟游西山訪古追懷甲戌舊游感嘆不已紀事五十韻
        </h2>
        <div class="author"><a href="/author/73840fe7-9f56-46db-bbd5-3d630bcbfda1.html" title="徐瑞" target="_blank">
                徐瑞
            </a> (宋)
        </div>
        <div class="paragraphs">
            
                <div class="paragraph">
                    秋日清且厲，發興山西游。
                </div>
                
                <div class="paragraph">
                    步出錢塘門，纍纍但荒丘。
                </div>
                
                <div class="paragraph">
                    繁華歘消歇，王氣竟誰收。
                </div>
                
                <div class="paragraph">
                    寂寞石函橋，小水清淺流。
                </div>
                
                <div class="paragraph">
                    秦皇纜船處，螺髻現佛頭。
                </div>
                
                <div class="paragraph">
                    雖非凌雲像，雄偉亦罕儔。
                </div>
                
                <div class="paragraph">
                    開示一指禪，觀者領悟不。
                </div>
                
                <div class="paragraph">
                    作禮三皈依，將行復綢繆。
                </div>
                
                <div class="paragraph">
                    浮屠踞山巔，何年困鬰攸。
                </div>
                
                <div class="paragraph">
                    返步遵大路，叢薄新篁抽。
                </div>
                
                <div class="paragraph">
                    前有佛足泉，一竇清瀏瀏。
                </div>
                
                <div class="paragraph">
                    凄凉鄂王祠，墓道鎖松楸。
                </div>
                
                <div class="paragraph">
                    可憐忠烈魂，寄此土一抔。
                </div>
                
                <div class="paragraph">
                    遺像儼中堂，怒氣橫雙眸。
                </div>
                
                <div class="paragraph">
                    誤國彼何人，寸斬不足酬。
                </div>
                
                <div class="paragraph">
                    迤𨓦訪玉泉，泓澄湛靈湫。
                </div>
                
                <div class="paragraph">
                    老龍閟神蹤，金鱗自夷猶。
                </div>
                
                <div class="paragraph">
                    白詩揭楣間，三嘆歲月悠。
                </div>
                
                <div class="paragraph">
                    荆榛何王府，瓦礫誰家樓。
                </div>
                
                <div class="paragraph">
                    當年歌舞地，今縱羊與牛。
                </div>
                
                <div class="paragraph">
                    或爲少僧廬，或爲老圃耰。
                </div>
                
                <div class="paragraph">
                    徑趨九里松，吳筆勁且遒。
                </div>
                
                <div class="paragraph">
                    靈鷲號飛來，荒幻不可諏。
                </div>
                
                <div class="paragraph">
                    直北抵靈隠，殿宇壯岩陬。
                </div>
                
                <div class="paragraph">
                    高峰堪遠眺，欲上畏攙樓。
                </div>
                
                <div class="paragraph">
                    冷泉貯清寒，古木扶盤樛。
                </div>
                
                <div class="paragraph">
                    瀹茗鬒髪婦，呼猿白頭嫂。
                </div>
                
                <div class="paragraph">
                    岩洞千佛相，黄金飾琱鎪。
                </div>
                
                <div class="paragraph">
                    古人留姓字，興懷仰先猷。
                </div>
                
                <div class="paragraph">
                    但恨芳穢雜，殘缺難盡收。
                </div>
                
                <div class="paragraph">
                    面南歷三竺，氣象恰相侔。
                </div>
                
                <div class="paragraph">
                    山石劇犖确，竹樹含清幽。
                </div>
                
                <div class="paragraph">
                    蒼藤蔽白日，略彴臨清溝。
                </div>
                
                <div class="paragraph">
                    小憩流觴亭，飲泉雪入喉。
                </div>
                
                <div class="paragraph">
                    上竺擅翠密，嘯壑風颼飀。
                </div>
                
                <div class="paragraph">
                    修然白衣仙，坐閲塵世浮。
                </div>
                
                <div class="paragraph">
                    寺有野處碑，文章粲炳彪。
                </div>
                
                <div class="paragraph">
                    陸子亦有記，日晚讀不周。
                </div>
                
                <div class="paragraph">
                    匆匆回六橋，勝處難窮搜。
                </div>
                
                <div class="paragraph">
                    三賢堂久蕪，湖山跡空留。
                </div>
                
                <div class="paragraph">
                    玲瓏一片石，屹立獨忘憂。
                </div>
                
                <div class="paragraph">
                    遥睇孤山雲，高致希前修。
                </div>
                
                <div class="paragraph">
                    憶昔縱游賞，冰盤羅珍羞。
                </div>
                
                <div class="paragraph">
                    畫舫載娉婷，簫鼓擁俳優。
                </div>
                
                <div class="paragraph">
                    回首煙塵飛，四十又四秋。
                </div>
                
                <div class="paragraph">
                    朋儕愴丘首，桑海驚風漚。
                </div>
                
                <div class="paragraph">
                    山川無古今，撫事增羈愁。
                </div>
                
                <div class="paragraph">
                    買船絕湖歸，城市燈火稠。
                </div>
                
                <div class="paragraph">
                    同行二三子，小酌雜嘲謳。
                </div>
                
                <div class="paragraph">
                    詩成漸挂漏，醉墨如蟠虯。
                </div>
                
        </div>
    </div>
</body>

</html>