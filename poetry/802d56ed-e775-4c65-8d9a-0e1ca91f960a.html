<!DOCTYPE html>
<html>

<head>
    <title>
        敘趙守備學釋菜會餕
    </title>
    <meta name="keywords" content="敘趙守備學釋菜會餕 -- 陳淳">
    <meta name="description" content="敘趙守備學釋菜會餕 -- 陳淳">
    <meta property="og:title" content="敘趙守備學釋菜會餕">
    <meta property="og:url" content="https://vwood.xyz/poetry/802d56ed-e775-4c65-8d9a-0e1ca91f960a.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            敘趙守備學釋菜會餕
        </h2>
        <div class="author"><a href="/author/6819234f-07fb-404d-8a4c-fa44ddb637c9.html" title="陳淳" target="_blank">
                陳淳
            </a> (宋)
        </div>
        <div class="paragraphs">
            
                <div class="paragraph">
                    嘉定四年日在房，趙侯來守南清漳。
                </div>
                
                <div class="paragraph">
                    下車百事所未遑，先務化原修泮宮。
                </div>
                
                <div class="paragraph">
                    發帑市材鳩衆工，改偏易陋規模洪。
                </div>
                
                <div class="paragraph">
                    大門復舊正當陽，直挹名第真仙峰。
                </div>
                
                <div class="paragraph">
                    泮渠下疏清波溶，時與潮汐相流通。
                </div>
                
                <div class="paragraph">
                    兩廊軒軒如翬飛，朱欄翼之森衛防。
                </div>
                
                <div class="paragraph">
                    講堂巖巖峙中央，高明洞豁無曖曚。
                </div>
                
                <div class="paragraph">
                    東西兩舍夾其旁，扉楹新廠標祠堂。
                </div>
                
                <div class="paragraph">
                    諸祠疇昔亂無章，從今一正嶢相望。
                </div>
                
                <div class="paragraph">
                    東祀無極濂溪翁，渾淪再闢如羲皇。
                </div>
                
                <div class="paragraph">
                    二程從而大發揚，千載絕學始有光。
                </div>
                
                <div class="paragraph">
                    文公繼之擷精剛，發揮大學明中庸。
                </div>
                
                <div class="paragraph">
                    善集諸儒粲朝綱，金聲玉振真玲瓏。
                </div>
                
                <div class="paragraph">
                    此邦况又舊遊鄉，流風遺澤尤洋洋。
                </div>
                
                <div class="paragraph">
                    合爲四座儼顒顒，卓示師表開羣矇。
                </div>
                
                <div class="paragraph">
                    女令聖門知所從，無徒自棄甘面牆。
                </div>
                
                <div class="paragraph">
                    西祀唐人相國常，首變蠻俗趨文風。
                </div>
                
                <div class="paragraph">
                    配以周歐二俊良，破荒桂籍先傳芳。
                </div>
                
                <div class="paragraph">
                    端明蔡公著清忠，始自蓮幕起騰驤。
                </div>
                
                <div class="paragraph">
                    東溪高公拔上庠，勁節凜凜凌秋霜。
                </div>
                
                <div class="paragraph">
                    力摧秦檜銳鋒鋩，瀕死奮不顧厥躬。
                </div>
                
                <div class="paragraph">
                    列爲五像竦昂昂，論世尚友激懦慵。
                </div>
                
                <div class="paragraph">
                    要令片善有磨礱，無往不切進修功。
                </div>
                
                <div class="paragraph">
                    越惟明年神祝融，羣工告備襡器藏。
                </div>
                
                <div class="paragraph">
                    侯曰輪奐美而彰，落成合與諸賓同。
                </div>
                
                <div class="paragraph">
                    釋菜之禮久已亡，在泮飲酒儀亦荒。
                </div>
                
                <div class="paragraph">
                    今其舉之始自邛，不宜草略宜周詳。
                </div>
                
                <div class="paragraph">
                    時惟月琯中林鍾，旬有三日方曈矓。
                </div>
                
                <div class="paragraph">
                    闔郡文武諸曹郎，下及生員隸學供。
                </div>
                
                <div class="paragraph">
                    廟廷敘立嚴班行，銀青錯間緋紫裳。
                </div>
                
                <div class="paragraph">
                    主人升自阼階東，束茅灌獻文宣王。
                </div>
                
                <div class="paragraph">
                    韭芹蔬筍羅芬薌，配食兗鄒二國封。
                </div>
                
                <div class="paragraph">
                    跪伏拜起儀從容，精神昭格孚冥茫。
                </div>
                
                <div class="paragraph">
                    恭惟道德萬世隆，參天配地相始終。
                </div>
                
                <div class="paragraph">
                    再詣東祠諸儒宗，薦以時器陳時饔。
                </div>
                
                <div class="paragraph">
                    粢盛醴齊烹羔羊，尊師一意照無窮。
                </div>
                
                <div class="paragraph">
                    三詣西祠諸賢蹤，饋薦一視東祠豐。
                </div>
                
                <div class="paragraph">
                    豈應故事誠有將，示人友善何日忘。
                </div>
                
                <div class="paragraph">
                    祀事既畢登堂堭，峨冠列坐咸肅恭。
                </div>
                
                <div class="paragraph">
                    廣文巍榻歌魯頌，講揚經義發童蒙。
                </div>
                
                <div class="paragraph">
                    卷經羣趨躋而蹌，舊堂序列環而重。
                </div>
                
                <div class="paragraph">
                    老少團拜敬而雍，申明孝弟消强梁。
                </div>
                
                <div class="paragraph">
                    更衣紫袖巾縮縫，旋復故坐舉餕觴。
                </div>
                
                <div class="paragraph">
                    羞桃華瓜仍蕉黄，左殽右胾羹及粱。
                </div>
                
                <div class="paragraph">
                    五行大白益靜莊，威儀秩秩無忀徉。
                </div>
                
                <div class="paragraph">
                    三勸和樂恩意濃，酬酢指遜交更相。
                </div>
                
                <div class="paragraph">
                    主人載笑色而康，方今太平無征攘。
                </div>
                
                <div class="paragraph">
                    幸與諸賓相慶逢，願均飲醉文字中。
                </div>
                
                <div class="paragraph">
                    衆賓欣謝且慚惶，此會曠典昔未嘗。
                </div>
                
                <div class="paragraph">
                    今幸親與沾霈霶，報之愧無圭與璋。
                </div>
                
                <div class="paragraph">
                    文班進請輸肺腸，泮儀民則詩言颺。
                </div>
                
                <div class="paragraph">
                    風教基本今既崇，禮遜興行道義充。
                </div>
                
                <div class="paragraph">
                    觀聽感德還降衷，自達閭巷無姦兇。
                </div>
                
                <div class="paragraph">
                    異時刺史入三公，又推此道柔萬邦。
                </div>
                
                <div class="paragraph">
                    移風易俗歸醇釀，均令天下躋虞唐。
                </div>
                
                <div class="paragraph">
                    武班進請披心胸，侯飲於泮爲道長。
                </div>
                
                <div class="paragraph">
                    可屈羣醜服淮羌，獻囚獻馘不告訩。
                </div>
                
                <div class="paragraph">
                    坐格飛鴞食我桑，賂金貢齒皆來降。
                </div>
                
                <div class="paragraph">
                    異時錫命侯弓彤，又相君德成安强。
                </div>
                
                <div class="paragraph">
                    樽俎自折萬里衝，會同四海來氐羌。
                </div>
                
                <div class="paragraph">
                    諸生繼進吐卑悰，惟申文武無異方。
                </div>
                
                <div class="paragraph">
                    加之俾爾熾而昌，加之俾爾壽而臧。
                </div>
                
                <div class="paragraph">
                    降爾遐福如陵岡，嗣續與國同無疆。
                </div>
                
                <div class="paragraph">
                    北溪野人狷且狂，躬陪盛儀喜莫量。
                </div>
                
                <div class="paragraph">
                    直述詩史爲鋪張，昭示來世驚盲聾。
                </div>
                
        </div>
    </div>
</body>

</html>