<!DOCTYPE html>
<html>

<head>
    <title>
        永叔內翰見索謝公遊嵩書感歎希深師魯子聰幾道皆爲異物獨公與余二人在因作五言以敘之
    </title>
    <meta name="keywords" content="永叔內翰見索謝公遊嵩書感歎希深師魯子聰幾道皆爲異物獨公與余二人在因作五言以敘之 -- 梅堯臣">
    <meta name="description" content="永叔內翰見索謝公遊嵩書感歎希深師魯子聰幾道皆爲異物獨公與余二人在因作五言以敘之 -- 梅堯臣">
    <meta property="og:title" content="永叔內翰見索謝公遊嵩書感歎希深師魯子聰幾道皆爲異物獨公與余二人在因作五言以敘之">
    <meta property="og:url" content="https://vwood.xyz/poetry/afb62aa7-a984-49da-9e5a-074e5d431ed7.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            永叔內翰見索謝公遊嵩書感歎希深師魯子聰幾道皆爲異物獨公與余二人在因作五言以敘之
        </h2>
        <div class="author"><a href="/author/902aa972-4bdb-46ae-8e54-957dde81207c.html" title="梅堯臣" target="_blank">
                梅堯臣
            </a> (宋)
        </div>
        <div class="paragraphs">
            
                <div class="paragraph">
                    昔在洛陽時，共遊銅駞陌。
                </div>
                
                <div class="paragraph">
                    尋花不見人，前代公侯宅。
                </div>
                
                <div class="paragraph">
                    深堂鎖塵埃，空壁鬭蜥蜴。
                </div>
                
                <div class="paragraph">
                    楸陰布苔綠，野蔓纏石碧。
                </div>
                
                <div class="paragraph">
                    池魚有偷釣，林鳥有巧射。
                </div>
                
                <div class="paragraph">
                    園隸見我來，朱門暫開闢。
                </div>
                
                <div class="paragraph">
                    園婦見我還，便掃車馬跡。
                </div>
                
                <div class="paragraph">
                    何以掃馬跡，實亦畏他客。
                </div>
                
                <div class="paragraph">
                    我輩唯適情，一葉未嘗摘。
                </div>
                
                <div class="paragraph">
                    他人或所至，生菓不得惜。
                </div>
                
                <div class="paragraph">
                    又憶遊嵩山，勝趣無不索。
                </div>
                
                <div class="paragraph">
                    各具一壺酒，各蠟一雙屐。
                </div>
                
                <div class="paragraph">
                    登危相扶牽，遇平相笑噱。
                </div>
                
                <div class="paragraph">
                    石搗雲衣輕，巖裂天窗窄。
                </div>
                
                <div class="paragraph">
                    上飲醒心泉，高巔溜寒液。
                </div>
                
                <div class="paragraph">
                    下看峯半雨，廣甸飛甘澤。
                </div>
                
                <div class="paragraph">
                    夜宿岳頂寺，明月入戶白。
                </div>
                
                <div class="paragraph">
                    分吟露氣冷，猛酌面易赤。
                </div>
                
                <div class="paragraph">
                    明朝循歸途，兩脛痛若剌。
                </div>
                
                <div class="paragraph">
                    日旰就馬乘，香草路迫阨。
                </div>
                
                <div class="paragraph">
                    却望峻極居，已與天外隔。
                </div>
                
                <div class="paragraph">
                    薄暮投少林，漱濯整冠幘。
                </div>
                
                <div class="paragraph">
                    碑觀巡幸僧，指古定空壁。
                </div>
                
                <div class="paragraph">
                    誓將新詠章，燈前互詆擿。
                </div>
                
                <div class="paragraph">
                    楊生護己短，一字不肯易。
                </div>
                
                <div class="paragraph">
                    明年移河陽，簿書日堆積。
                </div>
                
                <div class="paragraph">
                    忽得謝公書，大夸遊覽劇。
                </div>
                
                <div class="paragraph">
                    自嵩歷石堂，蘚花題洞額。
                </div>
                
                <div class="paragraph">
                    其文曰神清，固非人筆畫。
                </div>
                
                <div class="paragraph">
                    乃知二公貴，逆告意可賾。
                </div>
                
                <div class="paragraph">
                    遂由龍門歸，里堠環數驛。
                </div>
                
                <div class="paragraph">
                    我時詩以答，或歌或辨責。
                </div>
                
                <div class="paragraph">
                    責我不喜僧，性實未所獲。
                </div>
                
                <div class="paragraph">
                    凡今三十年，纍塚拱松柏。
                </div>
                
                <div class="paragraph">
                    唯與公非才，同在不同昔。
                </div>
                
                <div class="paragraph">
                    昔日同少壯，今且異肥瘠。
                </div>
                
                <div class="paragraph">
                    昔日同微祿，今且異烜赫。
                </div>
                
                <div class="paragraph">
                    昔同騎破韉，今控銀轡革。
                </div>
                
                <div class="paragraph">
                    昔同自謳歌，今執樂指百。
                </div>
                
                <div class="paragraph">
                    死者誠可悲，存者獨窮厄。
                </div>
                
                <div class="paragraph">
                    但比死者優，貧存何所益。
                </div>
                
        </div>
    </div>
</body>

</html>