<!DOCTYPE html>
<html>

<head>
    <title>
        出都寄二蘇
    </title>
    <meta name="keywords" content="出都寄二蘇 -- 毛滂">
    <meta name="description" content="出都寄二蘇 -- 毛滂">
    <meta property="og:title" content="出都寄二蘇">
    <meta property="og:url" content="https://vwood.xyz/poetry/332e925f-ccff-458a-99c7-61459f5880bd.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            出都寄二蘇
        </h2>
        <div class="author"><a href="/author/72e02721-6aec-480b-9c06-676840a5b595.html" title="毛滂" target="_blank">
                毛滂
            </a> (宋)
        </div>
        <div class="paragraphs">
            
                <div class="paragraph">
                    近年好語開蹙額，廊廟主人還稷契。
                </div>
                
                <div class="paragraph">
                    諸公彙進民所懷，左必提之右乃挈。
                </div>
                
                <div class="paragraph">
                    善隨類舉皆可觀，野無遺賢静巖穴。
                </div>
                
                <div class="paragraph">
                    石梁有客少讀書，神接前人望風烈。
                </div>
                
                <div class="paragraph">
                    志與時違可奈何，居賤好高謀已拙。
                </div>
                
                <div class="paragraph">
                    此身悠悠日江海，弔影行吟事酸噎。
                </div>
                
                <div class="paragraph">
                    揣摩胸臆作西游，不成興起慚豪傑。
                </div>
                
                <div class="paragraph">
                    賈生慟哭初亦疑，十年自覺流清血。
                </div>
                
                <div class="paragraph">
                    三書不用即山林，將前復却何從决。
                </div>
                
                <div class="paragraph">
                    無因名姓累吳公，咫尺天光阻羅列。
                </div>
                
                <div class="paragraph">
                    志士惜日誠可憐，每恨平津當老節。
                </div>
                
                <div class="paragraph">
                    子雲年少行所爲，今出秦關獨疲苶。
                </div>
                
                <div class="paragraph">
                    郭門囓臂良感人，仲卿蓄縮翻傷别。
                </div>
                
                <div class="paragraph">
                    叩關自鬻雖矜張，掃門願見猶摧折。
                </div>
                
                <div class="paragraph">
                    炙手門前車馬多，排肩屢進不得徹。
                </div>
                
                <div class="paragraph">
                    近來索米却求田，結綬彈冠非所觖。
                </div>
                
                <div class="paragraph">
                    更令胸臆從誰開，一刺懷歸定漫滅。
                </div>
                
                <div class="paragraph">
                    檻虎饑饞尾漫搖，水盡海鯨當蟻垤。
                </div>
                
                <div class="paragraph">
                    誰能忍恥寄我顔，妻笑嫂欺安用舌。
                </div>
                
                <div class="paragraph">
                    北山記憶破臘來，遠水扁舟兩愁絕。
                </div>
                
                <div class="paragraph">
                    雲重山寒暝不開，孤帆夜落嚴陵雪。
                </div>
                
                <div class="paragraph">
                    雷山老桐凍弦斷，不作南風相煖熱。
                </div>
                
                <div class="paragraph">
                    一劍星昏共形影，每恐龍寒呵古鐵。
                </div>
                
                <div class="paragraph">
                    孟嘗無炭暖置身，杜雖有指不得結。
                </div>
                
                <div class="paragraph">
                    可憐危肩聳及耳，浩歌能復彌清冽。
                </div>
                
                <div class="paragraph">
                    吳山忽見梅花謝，天助陽春生筆下。
                </div>
                
                <div class="paragraph">
                    近簷呵欠面發紅，故絮賣錢不須借。
                </div>
                
                <div class="paragraph">
                    賣錢買船更欲西，墻頭立燕留新泥。
                </div>
                
                <div class="paragraph">
                    新開湖南接淮水，楚山翠入天低迷。
                </div>
                
                <div class="paragraph">
                    細風平日兩媚好，嫩黄梢轉隋楊堤。
                </div>
                
                <div class="paragraph">
                    河名已清色未改，减盡狂湍濁猶在。
                </div>
                
                <div class="paragraph">
                    東風正和水面穗，恃賴夷猶百無殆。
                </div>
                
                <div class="paragraph">
                    欎欎葱葱見帝臺，祥烟瑞霧真佳哉。
                </div>
                
                <div class="paragraph">
                    元都道士種桃手，露浥風吹今總開。
                </div>
                
                <div class="paragraph">
                    山翠柔紅亦得色，鬬妍意不相低徊。
                </div>
                
                <div class="paragraph">
                    遊蜂上下逐蝴蝶，蜜脾未飽爭喧豗。
                </div>
                
                <div class="paragraph">
                    幽谷黄鸝出晴昊，喬木幾遷枝葉老。
                </div>
                
                <div class="paragraph">
                    避寒何處過雪霜，依舊飛來語音好。
                </div>
                
                <div class="paragraph">
                    少年走馬紅塵道，繡勒錦緣金絡腦。
                </div>
                
                <div class="paragraph">
                    窈窕花隨寶盌飛，暝旋風吹玉山倒。
                </div>
                
                <div class="paragraph">
                    可憐窮巷無芳菲，良辰不得開懷抱。
                </div>
                
                <div class="paragraph">
                    閉門曝背借餘暄，猶得爬搔驅虱蚤。
                </div>
                
                <div class="paragraph">
                    逡巡迷目風沙顛，已報新花去如掃。
                </div>
                
                <div class="paragraph">
                    乘離執衡又一時，萬物從新炎帝造。
                </div>
                
                <div class="paragraph">
                    柳線漸長成畏日，苦菜秀時蚯蚓出。
                </div>
                
                <div class="paragraph">
                    烟綃霧縠自直錢，故葛綻聯遮肘膝。
                </div>
                
                <div class="paragraph">
                    凌人頒冰下霄漢，誰信朱門自無汗。
                </div>
                
                <div class="paragraph">
                    蔗漿酪粉瑪瑙盤，牙牀角簟光凌亂。
                </div>
                
                <div class="paragraph">
                    石梁孤客賃屋居，坐恐炊中忽麋爛。
                </div>
                
                <div class="paragraph">
                    蚊虻噆膚俛聽爾，何苦羣鳴恣喧玩。
                </div>
                
                <div class="paragraph">
                    生嫌蒿艾昏淚眥，寧强摑撘酸吟腕。
                </div>
                
                <div class="paragraph">
                    墻陰壁隙又出蝎，潛致小毒猶錐鑚。
                </div>
                
                <div class="paragraph">
                    巫師祝痛已復遭，術非驅除真亦漫。
                </div>
                
                <div class="paragraph">
                    聽鷄起坐難飽眠，庶寛煩促須清旦。
                </div>
                
                <div class="paragraph">
                    進不知名仍退却，既來亦好歸不惡。
                </div>
                
                <div class="paragraph">
                    羲和鞭御向西行，出門感此梧桐落。
                </div>
                
                <div class="paragraph">
                    淡月孤烟侵曉昏，小雨凄風動冥寞。
                </div>
                
                <div class="paragraph">
                    且欣編簡堪卷舒，那知羞澀憂垂槖。
                </div>
                
                <div class="paragraph">
                    鐘鼓聲沉北斗高，白日漸遠傾葵藿。
                </div>
                
                <div class="paragraph">
                    楚歌忽斷隔黄蘆，已見金山高磊落。
                </div>
                
                <div class="paragraph">
                    須臾崩車天上行，長幡亂舞喧簷鐸。
                </div>
                
                <div class="paragraph">
                    蒼穹白浪兩低昻，黑蛟黄虬森噴薄。
                </div>
                
                <div class="paragraph">
                    開帆插櫓六鼇驚，男兒信命方自若。
                </div>
                
                <div class="paragraph">
                    吳音嘲哳來船近，共憐遠客逃溝壑。
                </div>
                
                <div class="paragraph">
                    鳥倦知還羽翮垂，修竹茂林欣有託。
                </div>
                
                <div class="paragraph">
                    故山茅屋良幽深，清泉瀏瀏石鑿鑿。
                </div>
                
                <div class="paragraph">
                    蕨薇雖老芋栗甜，拾穗行歌亦云樂。
                </div>
                
                <div class="paragraph">
                    買竿釣魚誰更哀，貰酒滌器人應謔。
                </div>
                
                <div class="paragraph">
                    士通五經取青紫，請謝夏侯烏有此。
                </div>
                
                <div class="paragraph">
                    捷徑須知自有塗，枉誦陳編腐牙齒。
                </div>
                
                <div class="paragraph">
                    潼關坐息感二鳥，耿耿此心聊復爾。
                </div>
                
                <div class="paragraph">
                    敢嗟與兄共槽櫪，但苦酸醎異便美。
                </div>
                
                <div class="paragraph">
                    擬希鋸利效細黠，天與鈍頑難力砥。
                </div>
                
                <div class="paragraph">
                    五斗充饑未有時，却藏手板投耘耔。
                </div>
                
                <div class="paragraph">
                    曩聞下惠恬小官，頗怪少游甘掾史。
                </div>
                
                <div class="paragraph">
                    曼倩俄驚備大臣，李渤諌官呼不起。
                </div>
                
                <div class="paragraph">
                    古人去就良不同，剛成亦足稱男子。
                </div>
                
                <div class="paragraph">
                    嗚呼乘時正阨窮，悵望臨食空投匕。
                </div>
                
                <div class="paragraph">
                    豐山蒲牢鏗有聲，霜氣感發非擊棰。
                </div>
                
                <div class="paragraph">
                    昌黎誘勵方循循，廣文薫炙皆名士。
                </div>
                
                <div class="paragraph">
                    宋之善鳴挺有公，願助下風脣口哆。
                </div>
                
                <div class="paragraph">
                    當時一到匠石前，至今人或疑杞梓。
                </div>
                
                <div class="paragraph">
                    大廈未完公勿忘，可惜空山終朽死。
                </div>
                
                <div class="paragraph">
                    燒桐願獻太古音，處囊請試從今始。
                </div>
                
                <div class="paragraph">
                    燭光有餘真可待，無損公明公勿愛。
                </div>
                
        </div>
    </div>
</body>

</html>