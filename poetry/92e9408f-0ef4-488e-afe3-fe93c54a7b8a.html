<!DOCTYPE html>
<html>

<head>
    <title>
        絜矩書院示學子
    </title>
    <meta name="keywords" content="絜矩書院示學子 -- 章粲">
    <meta name="description" content="絜矩書院示學子 -- 章粲">
    <meta property="og:title" content="絜矩書院示學子">
    <meta property="og:url" content="https://vwood.xyz/poetry/92e9408f-0ef4-488e-afe3-fe93c54a7b8a.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            絜矩書院示學子
        </h2>
        <div class="author"><a href="/author/81e97ce4-7d0b-4d7b-89db-d7acf17c01c2.html" title="章粲" target="_blank">
                章粲
            </a> (宋)
        </div>
        <div class="paragraphs">
            
                <div class="paragraph">
                    四時配四德，元亨利與貞。
                </div>
                
                <div class="paragraph">
                    天德元最重，方春木主生。
                </div>
                
                <div class="paragraph">
                    夏火物暢茂，是爲德之亨。
                </div>
                
                <div class="paragraph">
                    金利秋向實，水貞冬日成。
                </div>
                
                <div class="paragraph">
                    既貞又爲元，循環未嘗停。
                </div>
                
                <div class="paragraph">
                    天高而地下，陰降復陽升。
                </div>
                
                <div class="paragraph">
                    氣理本同運，天人特異名。
                </div>
                
                <div class="paragraph">
                    性情即理氣，其義明且精。
                </div>
                
                <div class="paragraph">
                    元亨利貞理，因時有足徵。
                </div>
                
                <div class="paragraph">
                    生長斂藏氣，依理常偕行。
                </div>
                
                <div class="paragraph">
                    仁禮義知性，一初同聖氓。
                </div>
                
                <div class="paragraph">
                    惻隠至羞惡，辭讓是非情。
                </div>
                
                <div class="paragraph">
                    天人二而一，如射中鵠正。
                </div>
                
                <div class="paragraph">
                    奈何天無心，人欲易纏縈。
                </div>
                
                <div class="paragraph">
                    無心自無妄，通復皆一誠。
                </div>
                
                <div class="paragraph">
                    吁嗟其有欲，天理隨榛荆。
                </div>
                
                <div class="paragraph">
                    殘忍仁斧斤，貪冒義蝗螟。
                </div>
                
                <div class="paragraph">
                    禮失之綿蕞，知止於絜缾。
                </div>
                
                <div class="paragraph">
                    天人一而二，如水分渭涇。
                </div>
                
                <div class="paragraph">
                    大哉古聖人，一念天是承。
                </div>
                
                <div class="paragraph">
                    仰觀俯以察，天降地上騰。
                </div>
                
                <div class="paragraph">
                    夭桃華灼灼，好鳥鳴嚶嚶。
                </div>
                
                <div class="paragraph">
                    木德自此盛，我心惟和平。
                </div>
                
                <div class="paragraph">
                    恢炱行熾景，是月陰陽爭。
                </div>
                
                <div class="paragraph">
                    天明一暢達，朱光布八紘。
                </div>
                
                <div class="paragraph">
                    動極必生靜，慎哉柔道乘。
                </div>
                
                <div class="paragraph">
                    金行兆新涼，宇宙日清泠。
                </div>
                
                <div class="paragraph">
                    萬寶就凝實，羣葩委芳菁。
                </div>
                
                <div class="paragraph">
                    三陰行肅物，戒哉色與聲。
                </div>
                
                <div class="paragraph">
                    冬至甲子夜，一葉開堯蓂。
                </div>
                
                <div class="paragraph">
                    凝陰雖已剝，初陽才有萌。
                </div>
                
                <div class="paragraph">
                    觀天於閉塞，掩身身欲寧。
                </div>
                
                <div class="paragraph">
                    諸君子其來，我詩爾其聆。
                </div>
                
                <div class="paragraph">
                    子能悟此理，見義自瓏玲。
                </div>
                
                <div class="paragraph">
                    子或昧此理，見義等聾盲。
                </div>
                
                <div class="paragraph">
                    善根有由蘗，端緒微微呈。
                </div>
                
                <div class="paragraph">
                    觸物動惻怛，致愛先雛嬰。
                </div>
                
                <div class="paragraph">
                    在天元之時，春意方勃興。
                </div>
                
                <div class="paragraph">
                    聲身貫律度，動作鏘璜珩。
                </div>
                
                <div class="paragraph">
                    三千三百儀，曒曒朝陽昇。
                </div>
                
                <div class="paragraph">
                    在天亨之時，夏氣方敷榮。
                </div>
                
                <div class="paragraph">
                    利物合於義，秋揫味金腥。
                </div>
                
                <div class="paragraph">
                    貞固守以知，冬藏令玄冥。
                </div>
                
                <div class="paragraph">
                    一心一太極，彼此無損增。
                </div>
                
                <div class="paragraph">
                    至哉子朱子，講道於考亭。
                </div>
                
                <div class="paragraph">
                    若明通公溥，萬古破說鈴。
                </div>
                
                <div class="paragraph">
                    仁元明可配，禮亨通可稱。
                </div>
                
                <div class="paragraph">
                    義利公所在，知貞溥所能。
                </div>
                
                <div class="paragraph">
                    若東南西北，隨方有依憑。
                </div>
                
                <div class="paragraph">
                    春元東甲乙，夏亨南丙丁。
                </div>
                
                <div class="paragraph">
                    北貞壬及癸，西利辛及庚。
                </div>
                
                <div class="paragraph">
                    若震離兌坎，隨用無變更。
                </div>
                
                <div class="paragraph">
                    火則離玄黄，木則震主青。
                </div>
                
                <div class="paragraph">
                    秋則兌金說，冬則坎水盈。
                </div>
                
                <div class="paragraph">
                    四者誠昭昭，請細與君評。
                </div>
                
                <div class="paragraph">
                    真精妙凝合，我得氣之英。
                </div>
                
                <div class="paragraph">
                    所學背斯理，南轅馳幽并。
                </div>
                
                <div class="paragraph">
                    當其泉達時，浩浩江河傾。
                </div>
                
                <div class="paragraph">
                    當其火然時，炎炎已煌熒。
                </div>
                
                <div class="paragraph">
                    萌蘗得所養，拱把可霄崢。
                </div>
                
                <div class="paragraph">
                    富貴真浮雲，無爲羨金籯。
                </div>
                
                <div class="paragraph">
                    榮華忽飄風，無爲寵辱驚。
                </div>
                
                <div class="paragraph">
                    鴆妖用之媒，錢神事之兄。
                </div>
                
                <div class="paragraph">
                    四者苟能充，於利必無營。
                </div>
                
                <div class="paragraph">
                    厚酒促亡家，冶容擅傾城。
                </div>
                
                <div class="paragraph">
                    四者苟能充，於欲必先懲。
                </div>
                
                <div class="paragraph">
                    曉起敞吾門，參前倚輿衡。
                </div>
                
                <div class="paragraph">
                    晦息安其身，主敬常惺惺。
                </div>
                
                <div class="paragraph">
                    勿謂闇室暗，冏如對日星。
                </div>
                
                <div class="paragraph">
                    勿謂閒居閒，凜如警雷霆。
                </div>
                
                <div class="paragraph">
                    仁暴判舜桀，義利別軻牼。
                </div>
                
                <div class="paragraph">
                    存心不以敬，焦火寒凝冰。
                </div>
                
                <div class="paragraph">
                    事惟非與是，一閒谷爲陵。
                </div>
                
                <div class="paragraph">
                    慎勿思鴻鵠，常期肖螟蛉。
                </div>
                
                <div class="paragraph">
                    復坐吾語汝，而學發新硎。
                </div>
                
                <div class="paragraph">
                    造道有標的，求己見準繩。
                </div>
                
                <div class="paragraph">
                    竭力事父母，夔夔謹鷄鳴。
                </div>
                
                <div class="paragraph">
                    同氣曰兄弟，急難念脊鴒。
                </div>
                
                <div class="paragraph">
                    婦道順爲正，子職孝蒸蒸。
                </div>
                
                <div class="paragraph">
                    友義切以偲，詩歌木丁丁。
                </div>
                
                <div class="paragraph">
                    何莫非此德，拳拳服諸膺。
                </div>
                
                <div class="paragraph">
                    何愧百年身，何慊萬物靈。
                </div>
                
                <div class="paragraph">
                    四者誠存存，心乎鏤爲銘。
                </div>
                
                <div class="paragraph">
                    然而仁與義，又對立門庭。
                </div>
                
                <div class="paragraph">
                    知者義所藏，禮者仁所形。
                </div>
                
                <div class="paragraph">
                    猶之四時運，陰陽爲之經。
                </div>
                
                <div class="paragraph">
                    春夏陽日長，秋冬陰日凝。
                </div>
                
                <div class="paragraph">
                    又若仁義中，仁尤莫與京。
                </div>
                
                <div class="paragraph">
                    元猶五常仁，吾因伊川程。
                </div>
                
                <div class="paragraph">
                    益信春猶仁，通貫如建瓴。
                </div>
                
                <div class="paragraph">
                    惟仁爲器重，惟知亦不輕。
                </div>
                
                <div class="paragraph">
                    守之不以知，惟仁莫能勝。
                </div>
                
                <div class="paragraph">
                    須知守之固，尤在見之明。
                </div>
                
                <div class="paragraph">
                    若夫信猶土，是猶綱之宏。
                </div>
                
                <div class="paragraph">
                    聖門戒去信，重於食與兵。
                </div>
                
                <div class="paragraph">
                    四端斯無違，一心斯有恒。
                </div>
                
                <div class="paragraph">
                    天行以不息，異乎有慾棖。
                </div>
                
                <div class="paragraph">
                    日進以無疆，同乎一貫曾。
                </div>
                
                <div class="paragraph">
                    此爲義理源，源潔流乃清。
                </div>
                
                <div class="paragraph">
                    精體兮實踐，見汝顔之瞠。
                </div>
                
        </div>
    </div>
</body>

</html>