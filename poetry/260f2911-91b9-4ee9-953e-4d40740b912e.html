<!DOCTYPE html>
<html>

<head>
    <title>
        和徐中丞容齋舊泰山一百四韻贄見
    </title>
    <meta name="keywords" content="和徐中丞容齋舊泰山一百四韻贄見 -- 王奕">
    <meta name="description" content="和徐中丞容齋舊泰山一百四韻贄見 -- 王奕">
    <meta property="og:title" content="和徐中丞容齋舊泰山一百四韻贄見">
    <meta property="og:url" content="https://vwood.xyz/poetry/260f2911-91b9-4ee9-953e-4d40740b912e.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            和徐中丞容齋舊泰山一百四韻贄見
        </h2>
        <div class="author"><a href="/author/a683714e-3690-4b46-98be-e250ff4354cf.html" title="王奕" target="_blank">
                王奕
            </a> (宋)
        </div>
        <div class="paragraphs">
            
                <div class="paragraph">
                    蹇予鉛槧生，角角雞鶩食。
                </div>
                
                <div class="paragraph">
                    青衿學校身，白髮書傳癖。
                </div>
                
                <div class="paragraph">
                    萬卷老邊笥，一區守雄宅。
                </div>
                
                <div class="paragraph">
                    媚俗懶低眉，慕古展長揖。
                </div>
                
                <div class="paragraph">
                    少年塗抹技，志願靡終畢。
                </div>
                
                <div class="paragraph">
                    幾載拂高駝，蒼梧與西極。
                </div>
                
                <div class="paragraph">
                    開雲上衡山，景仰昌黎伯。
                </div>
                
                <div class="paragraph">
                    史記在山川，遐蹤喜馳轢。
                </div>
                
                <div class="paragraph">
                    望嶽企少陵，吟岱擬太白。
                </div>
                
                <div class="paragraph">
                    惜哉阻關河，遊齒朽塵屐。
                </div>
                
                <div class="paragraph">
                    悠悠鄒魯心，坐見歲月歷。
                </div>
                
                <div class="paragraph">
                    雩壇想風沂，恨不沃焦膈。
                </div>
                
                <div class="paragraph">
                    文理思楷林，手植槐檜柏。
                </div>
                
                <div class="paragraph">
                    雖難陋巷回，豈不束带赤。
                </div>
                
                <div class="paragraph">
                    髫年誦魯論，掩卷望天級。
                </div>
                
                <div class="paragraph">
                    神哉六鰲轉，一夜混藩國。
                </div>
                
                <div class="paragraph">
                    驅車上金臺，卿相去如織。
                </div>
                
                <div class="paragraph">
                    逐日未化鄧，心血自撞激。
                </div>
                
                <div class="paragraph">
                    既慚西山夫，尚堪東魯客。
                </div>
                
                <div class="paragraph">
                    心旌久摇摇，夢寐在屋壁。
                </div>
                
                <div class="paragraph">
                    忽逢緱山仙，扶我玉川腋。
                </div>
                
                <div class="paragraph">
                    百拜揖溫良，敘此宇宙隔。
                </div>
                
                <div class="paragraph">
                    秋丁杏壇下，展膝陪丈席。
                </div>
                
                <div class="paragraph">
                    三聖長幼間，罇俎見徐疾。
                </div>
                
                <div class="paragraph">
                    翌朝謁林墓，稽首龍門蹕。
                </div>
                
                <div class="paragraph">
                    大庭與尼山，歷歷撫遺跡。
                </div>
                
                <div class="paragraph">
                    書腸廓鄙吝，若有鬼物擘。
                </div>
                
                <div class="paragraph">
                    慨思今何時，文軌混南北。
                </div>
                
                <div class="paragraph">
                    春秋一太極，鴻濛再開闢。
                </div>
                
                <div class="paragraph">
                    草木復甦鮮，川原盡疏滌。
                </div>
                
                <div class="paragraph">
                    燕趙與秦隴，可以勁氣吸。
                </div>
                
                <div class="paragraph">
                    豈無中原學，共此浩蕩臆。
                </div>
                
                <div class="paragraph">
                    扶輿久鬰翁，一發定無敵。
                </div>
                
                <div class="paragraph">
                    倘不登岱宗，何由俯鵬翼。
                </div>
                
                <div class="paragraph">
                    遂偕二三子，崎嶇歷阡陌。
                </div>
                
                <div class="paragraph">
                    搴裳涉五汶，揫爽薄吟錫。
                </div>
                
                <div class="paragraph">
                    捫參上天門，四海同一碧。
                </div>
                
                <div class="paragraph">
                    偃然帝孫尊，不放寸山出。
                </div>
                
                <div class="paragraph">
                    南衡走奴隸，西華失名額。
                </div>
                
                <div class="paragraph">
                    中宵展紅輪，萬有破元關。
                </div>
                
                <div class="paragraph">
                    玉女毓淵泉，流作聖賢澤。
                </div>
                
                <div class="paragraph">
                    正氣吐長林，不與籙俱訖。
                </div>
                
                <div class="paragraph">
                    洛陽帝王所，興廢每不測。
                </div>
                
                <div class="paragraph">
                    尼嶧香火期，未可限千百。
                </div>
                
                <div class="paragraph">
                    傴指登封君，令人重驚慄。
                </div>
                
                <div class="paragraph">
                    金丸互巧惛，何異雉盧擲。
                </div>
                
                <div class="paragraph">
                    醜哉驪坑人，終然化豝貉。
                </div>
                
                <div class="paragraph">
                    刻心假碑篆，僥倖脫經兀。
                </div>
                
                <div class="paragraph">
                    豈知覲岳心，正在述方職。
                </div>
                
                <div class="paragraph">
                    登望雖殊時，聖狂不可域。
                </div>
                
                <div class="paragraph">
                    吟人類夸譽，誰復論順逆。
                </div>
                
                <div class="paragraph">
                    北方豪傑地，罕見吾其惑。
                </div>
                
                <div class="paragraph">
                    遊覽下山來，低眉恣搜索。
                </div>
                
                <div class="paragraph">
                    或采之道途，或求之方冊。
                </div>
                
                <div class="paragraph">
                    或咨新少年，或質古碑刻。
                </div>
                
                <div class="paragraph">
                    挑包到東平，得士僅六七。
                </div>
                
                <div class="paragraph">
                    在昔遺山翁，盛美信難匹。
                </div>
                
                <div class="paragraph">
                    一笑洗簪膩，臨風倚孤飾。
                </div>
                
                <div class="paragraph">
                    泬寥大雅餘，古調寄篇什。
                </div>
                
                <div class="paragraph">
                    東南十年間，往往家有集。
                </div>
                
                <div class="paragraph">
                    想今在斗牛，安得挹芳苾。
                </div>
                
                <div class="paragraph">
                    西方有許平，金陵不可襲。
                </div>
                
                <div class="paragraph">
                    翼翼望考亭，直欲跬步陟。
                </div>
                
                <div class="paragraph">
                    四書門戶正，蹊徑掃曲筆。
                </div>
                
                <div class="paragraph">
                    閻侯上界仙，塵溘聊暫謫。
                </div>
                
                <div class="paragraph">
                    中興聖人居，光焰出晦室。
                </div>
                
                <div class="paragraph">
                    亦有河汾翁，杜門守貞德。
                </div>
                
                <div class="paragraph">
                    深林見孤熊，狐兔盡驅辟。
                </div>
                
                <div class="paragraph">
                    淮陽遺一皓，留以鎮東邑。
                </div>
                
                <div class="paragraph">
                    復齋上玉樓，往恨抱萬億。
                </div>
                
                <div class="paragraph">
                    蜂蝶不作雙，未暇採纖悉。
                </div>
                
                <div class="paragraph">
                    卓有容齋翁，夜光難自匿。
                </div>
                
                <div class="paragraph">
                    弦鳴風雁落，孰禦箭鋒急。
                </div>
                
                <div class="paragraph">
                    所謂魯君子，於斯信可必。
                </div>
                
                <div class="paragraph">
                    今古太山吟，誰不媚封續。
                </div>
                
                <div class="paragraph">
                    投崖匹夫勇，亦有夸介石。
                </div>
                
                <div class="paragraph">
                    雄文痛麾掃，與岳競碕磔。
                </div>
                
                <div class="paragraph">
                    一指回萬軍，衆質出孤戟。
                </div>
                
                <div class="paragraph">
                    古詩三百篇，無邪是真識。
                </div>
                
                <div class="paragraph">
                    餘子月在雲，乍明而乍蝕。
                </div>
                
                <div class="paragraph">
                    我來見長篇，樓下卧百尺。
                </div>
                
                <div class="paragraph">
                    夫乃面餘人，又復産今日。
                </div>
                
                <div class="paragraph">
                    文采起具瞻，巖巖師尹赫。
                </div>
                
                <div class="paragraph">
                    北風盡化枳，獨此見佳橘。
                </div>
                
                <div class="paragraph">
                    橘中有仙翁，可望不可摘。
                </div>
                
                <div class="paragraph">
                    試把珊瑚鈎，輕拂蛟龍脊。
                </div>
                
                <div class="paragraph">
                    馮夷坐幽宮，海若不敢斥。
                </div>
                
                <div class="paragraph">
                    方壺靈山高，借我寸階立。
                </div>
                
                <div class="paragraph">
                    從今孕仙氣，倘可絕塵粒。
                </div>
                
                <div class="paragraph">
                    茲行類南鵬，九萬始一息。
                </div>
                
                <div class="paragraph">
                    越人初適齊，語笑遺大國。
                </div>
                
                <div class="paragraph">
                    道無傾蓋程，握手論疇昔。
                </div>
                
                <div class="paragraph">
                    畏刖不三獻，荆璞徒自戢。
                </div>
                
                <div class="paragraph">
                    舉蔑置堂上，更僕數一一。
                </div>
                
                <div class="paragraph">
                    保社多吟鷗，望歸心未釋。
                </div>
                
                <div class="paragraph">
                    春風吹客衣，臂羽不可縶。
                </div>
                
                <div class="paragraph">
                    願勿距互鄉，引手肅之入。
                </div>
                
                <div class="paragraph">
                    招賢自隗始，敢謂崇臺岌。
                </div>
                
                <div class="paragraph">
                    人皆笑麾牆，吾獨喜入室。
                </div>
                
                <div class="paragraph">
                    他時報國士，豈必在炭漆。
                </div>
                
                <div class="paragraph">
                    定有雙白璧，照我羈窮色。
                </div>
                
                <div class="paragraph">
                    山東出相地，驛召在目即。
                </div>
                
                <div class="paragraph">
                    乾坤愈浩蕩，人才寧促迫。
                </div>
                
                <div class="paragraph">
                    願言眼垂青，及此頭尚黑。
                </div>
                
        </div>
    </div>
</body>

</html>