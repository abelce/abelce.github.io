<!DOCTYPE html>
<html>

<head>
    <title>
        富貴篇答李令
    </title>
    <meta name="keywords" content="富貴篇答李令 -- 徐積">
    <meta name="description" content="富貴篇答李令 -- 徐積">
    <meta property="og:title" content="富貴篇答李令">
    <meta property="og:url" content="https://vwood.xyz/poetry/484893db-7447-4039-b08f-d9c2da387e8e.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            富貴篇答李令
        </h2>
        <div class="author"><a href="/author/6ec4dedf-58ea-4859-b944-05f8033fb630.html" title="徐積" target="_blank">
                徐積
            </a> (宋)
        </div>
        <div class="paragraphs">
            
                <div class="paragraph">
                    我有一筒詩，寫出千年意。
                </div>
                
                <div class="paragraph">
                    將令後世觀，不是前言戲。
                </div>
                
                <div class="paragraph">
                    感君再唱洞庭謠，我亦重歌酬子惠。
                </div>
                
                <div class="paragraph">
                    古人達者嘗有云，富不如貧賤勝貴。
                </div>
                
                <div class="paragraph">
                    君不見古之富貴郎，父祖俱封異姓王。
                </div>
                
                <div class="paragraph">
                    一門五侯三將軍，弟兄同入中書堂。
                </div>
                
                <div class="paragraph">
                    對開大第連幾坊，私門列戟森鋒鋩。
                </div>
                
                <div class="paragraph">
                    十二簾捲珠熒煌，雙姬扶起坐牙牀。
                </div>
                
                <div class="paragraph">
                    綠鬟紅袖花成行，左盼右顧生春陽。
                </div>
                
                <div class="paragraph">
                    高車食客劍佩鏘，堂上已滿坐兩廊。
                </div>
                
                <div class="paragraph">
                    巨鑊大鼎烹牛羊，玉壺挹酒金船長。
                </div>
                
                <div class="paragraph">
                    美人拜客求盡觴，歌姬一誤已絕吭。
                </div>
                
                <div class="paragraph">
                    纏頭彩幣堆如岡，酬歌買笑金鴛鴦。
                </div>
                
                <div class="paragraph">
                    奴袍火浣直兩箱，三千廐馬紅錦障。
                </div>
                
                <div class="paragraph">
                    厠幃文繡爐薰香，更衣侍妾如閨房。
                </div>
                
                <div class="paragraph">
                    主人意氣秋鷹揚，其心端如彩鳳凰。
                </div>
                
                <div class="paragraph">
                    一言合意青雲翔，須臾睚眦磨刀鎗。
                </div>
                
                <div class="paragraph">
                    門前臘月可烘裳，一日失勢成冰隍。
                </div>
                
                <div class="paragraph">
                    小者腰領屍道旁，大者連頸宗族亡。
                </div>
                
                <div class="paragraph">
                    犬鷄散盡空遺牆，野鳥入室山魈藏。
                </div>
                
                <div class="paragraph">
                    嗚呼哀哉可歎傷，至死不悟猶陸梁。
                </div>
                
                <div class="paragraph">
                    古來如此有多少，豈似洞庭湖上老。
                </div>
                
                <div class="paragraph">
                    無租無稅一生閒，有飯有魚一杯飽。
                </div>
                
                <div class="paragraph">
                    日落波閒烟正昏，雲開湖口山光曉。
                </div>
                
                <div class="paragraph">
                    棹翁適自巴陵迴，掛帆直指瀟湘道。
                </div>
                
                <div class="paragraph">
                    有言不問俗窮通，何憂可入翁懷抱。
                </div>
                
                <div class="paragraph">
                    修竿短棹已自足，更有前村一茅屋。
                </div>
                
                <div class="paragraph">
                    賣魚沽酒任醉醒，繡戶朱門自歌哭。
                </div>
                
                <div class="paragraph">
                    嗟予未往心先慕，更謝棹翁詢去住。
                </div>
                
                <div class="paragraph">
                    風前月下有誰知，醉魄吟魂自來去。
                </div>
                
                <div class="paragraph">
                    堂前畫作荆南圖，夢中記得巴陵路。
                </div>
                
        </div>
    </div>
</body>

</html>