<!DOCTYPE html>
<html>

<head>
    <title>
        潮陽尉鄭太玉夢至泉側飲之甚甘明日得之東山上作夢泉記令余作詩爲賦此篇
    </title>
    <meta name="keywords" content="潮陽尉鄭太玉夢至泉側飲之甚甘明日得之東山上作夢泉記令余作詩爲賦此篇 -- 唐康">
    <meta name="description" content="潮陽尉鄭太玉夢至泉側飲之甚甘明日得之東山上作夢泉記令余作詩爲賦此篇 -- 唐康">
    <meta property="og:title" content="潮陽尉鄭太玉夢至泉側飲之甚甘明日得之東山上作夢泉記令余作詩爲賦此篇">
    <meta property="og:url" content="https://vwood.xyz/poetry/5fb30eb9-2874-4c74-9c58-8f11eb8e37bf.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            潮陽尉鄭太玉夢至泉側飲之甚甘明日得之東山上作夢泉記令余作詩爲賦此篇
        </h2>
        <div class="author"><a href="/author/1cb2bcfc-da94-443e-abae-97c684182bd7.html" title="唐康" target="_blank">
                唐康
            </a> (宋)
        </div>
        <div class="paragraphs">
            
                <div class="paragraph">
                    入道肯著相，出神得佳泉。
                </div>
                
                <div class="paragraph">
                    起尋定中境，偶在山之巔。
                </div>
                
                <div class="paragraph">
                    四人蹋𠿕𧇠，數里聞潺湲。
                </div>
                
                <div class="paragraph">
                    循聲到巉絕，滿意流甘鮮。
                </div>
                
                <div class="paragraph">
                    雖深石可數，太察魚難筌。
                </div>
                
                <div class="paragraph">
                    分爲縞練長，濺作珠璣圓。
                </div>
                
                <div class="paragraph">
                    一窺宿酲解，三嚥沉疴痊。
                </div>
                
                <div class="paragraph">
                    恍惚尚疑夢，歡呼欲成癲。
                </div>
                
                <div class="paragraph">
                    山澗短於井，海飲痰生涎。
                </div>
                
                <div class="paragraph">
                    那知道在邇，幾作野遺賢。
                </div>
                
                <div class="paragraph">
                    事故由人興，物爲知己妍。
                </div>
                
                <div class="paragraph">
                    誰陪濠上遊，諒携室中天。
                </div>
                
                <div class="paragraph">
                    雖無十丈華，中有一滴禪。
                </div>
                
                <div class="paragraph">
                    名酒覺殊勝，宜茶定常煎。
                </div>
                
                <div class="paragraph">
                    蘭亭羽觴冷，魚腹青箇連。
                </div>
                
                <div class="paragraph">
                    新文來遠矣，開卷猶淙然。
                </div>
                
                <div class="paragraph">
                    徑欲抱琴去，臨流聽天全。
                </div>
                
                <div class="paragraph">
                    不但受以耳，庶幾神者先。
                </div>
                
                <div class="paragraph">
                    寫爲夢泉操，第入樂府篇。
                </div>
                
                <div class="paragraph">
                    將前輒復却，萬事付有緣。
                </div>
                
        </div>
    </div>
</body>

</html>