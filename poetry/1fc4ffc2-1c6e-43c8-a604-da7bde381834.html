<!DOCTYPE html>
<html>

<head>
    <title>
        祭退之
    </title>
    <meta name="keywords" content="祭退之 -- 張籍">
    <meta name="description" content="祭退之 -- 張籍">
    <meta property="og:title" content="祭退之">
    <meta property="og:url" content="https://vwood.xyz/poetry/1fc4ffc2-1c6e-43c8-a604-da7bde381834.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            祭退之
        </h2>
        <div class="author"><a href="/author/351b144b-3b3a-4ba9-a785-fb36281bc2e1.html" title="張籍" target="_blank">
                張籍
            </a> (唐)
        </div>
        <div class="paragraphs">
            
                <div class="paragraph">
                    嗚呼吏部公，其道誠巍昂。
                </div>
                
                <div class="paragraph">
                    生爲大賢姿，天使光我唐。
                </div>
                
                <div class="paragraph">
                    德義動鬼神，鑒用不可詳。
                </div>
                
                <div class="paragraph">
                    獨得雄直氣，發爲古文章。
                </div>
                
                <div class="paragraph">
                    學無不該貫，吏治得其方。
                </div>
                
                <div class="paragraph">
                    三次論諍退，其志亦剛強。
                </div>
                
                <div class="paragraph">
                    再使平山東，不言所謀臧。
                </div>
                
                <div class="paragraph">
                    薦待皆寒羸，但取其才良。
                </div>
                
                <div class="paragraph">
                    親朋有孤稚，婚姻有辦營。
                </div>
                
                <div class="paragraph">
                    如彼天有斗，人可爲信常。
                </div>
                
                <div class="paragraph">
                    如彼歲有春，物宜得華昌。
                </div>
                
                <div class="paragraph">
                    哀哉未申施，中年遽殂喪。
                </div>
                
                <div class="paragraph">
                    朝野良共哀，矧於知舊腸。
                </div>
                
                <div class="paragraph">
                    籍在江湖間，獨以道自將。
                </div>
                
                <div class="paragraph">
                    學詩爲衆體，久乃溢笈囊。
                </div>
                
                <div class="paragraph">
                    略無相知人，黯如霧中行。
                </div>
                
                <div class="paragraph">
                    北遊偶逢公，盛語相稱明。
                </div>
                
                <div class="paragraph">
                    名因天下聞，傳者入歌聲。
                </div>
                
                <div class="paragraph">
                    公領試士司，首薦到上京。
                </div>
                
                <div class="paragraph">
                    一來遂登科，不見苦貢場。
                </div>
                
                <div class="paragraph">
                    觀我性朴直，乃言及平生。
                </div>
                
                <div class="paragraph">
                    由茲類朋黨，骨肉無以當。
                </div>
                
                <div class="paragraph">
                    坐令其子拜，常呼幼時名。
                </div>
                
                <div class="paragraph">
                    追招不隔日，繼踐公之堂。
                </div>
                
                <div class="paragraph">
                    出則連轡馳，寢則對榻牀。
                </div>
                
                <div class="paragraph">
                    搜窮古今書，事事相酌量。
                </div>
                
                <div class="paragraph">
                    有花必同尋，有月必同望。
                </div>
                
                <div class="paragraph">
                    爲文先見草，釀熟偕共觴。
                </div>
                
                <div class="paragraph">
                    新果及異鮭，無不相待嘗。
                </div>
                
                <div class="paragraph">
                    到今三十年，曾不少異更。
                </div>
                
                <div class="paragraph">
                    公文爲時師，我亦有微聲。
                </div>
                
                <div class="paragraph">
                    而後之學者，或號爲韓張。
                </div>
                
                <div class="paragraph">
                    我官麟臺中，公爲大司成。
                </div>
                
                <div class="paragraph">
                    念此委末秩，不能力自揚。
                </div>
                
                <div class="paragraph">
                    特狀爲博士，始獲升朝行。
                </div>
                
                <div class="paragraph">
                    未幾享其資，遂忝南宮郎。
                </div>
                
                <div class="paragraph">
                    是事賴拯扶，如屋有棟梁。
                </div>
                
                <div class="paragraph">
                    去夏公請告，養疾城南莊。
                </div>
                
                <div class="paragraph">
                    籍時官休罷，兩月同游翔。
                </div>
                
                <div class="paragraph">
                    黃子陂岸曲，地曠氣色清。
                </div>
                
                <div class="paragraph">
                    新池四平漲，中有蒲荇香。
                </div>
                
                <div class="paragraph">
                    北臺臨稻疇，茂柳多陰涼。
                </div>
                
                <div class="paragraph">
                    板亭坐垂釣，煩苦稍已平。
                </div>
                
                <div class="paragraph">
                    共愛池上佳，聯句舒遐情。
                </div>
                
                <div class="paragraph">
                    偶有賈秀才，來茲亦同幷。
                </div>
                
                <div class="paragraph">
                    移船入南溪，東西縱篙撐。
                </div>
                
                <div class="paragraph">
                    劃波激船舷，前後飛鷗鶬。
                </div>
                
                <div class="paragraph">
                    回入潭瀨下，網截鯉與魴。
                </div>
                
                <div class="paragraph">
                    踏沙掇水蔬，樹下烝新秔。
                </div>
                
                <div class="paragraph">
                    日來相與嬉，不知暑日長。
                </div>
                
                <div class="paragraph">
                    柴翁攜童兒，聚觀於岸傍。
                </div>
                
                <div class="paragraph">
                    月中登高灘，星漢交垂芒。
                </div>
                
                <div class="paragraph">
                    釣車擲長綫，有獲齊歡驚。
                </div>
                
                <div class="paragraph">
                    夜闌乘馬歸，衣上草露光。
                </div>
                
                <div class="paragraph">
                    公爲遊谿詩，唱咏多慨慷。
                </div>
                
                <div class="paragraph">
                    自期此可老，結社於其鄉。
                </div>
                
                <div class="paragraph">
                    籍受新官詔，拜恩當入城。
                </div>
                
                <div class="paragraph">
                    公因同歸還，居處隔一坊。
                </div>
                
                <div class="paragraph">
                    中秋十六夜，魄圓天差晴。
                </div>
                
                <div class="paragraph">
                    公既相邀留，坐語於堦楹。
                </div>
                
                <div class="paragraph">
                    乃出二侍女，合彈琵琶箏。
                </div>
                
                <div class="paragraph">
                    臨風聽繁絲，忽遽聞再更。
                </div>
                
                <div class="paragraph">
                    顧我數來過，是夜涼難忘。
                </div>
                
                <div class="paragraph">
                    公疾浸日加，孺人視藥湯。
                </div>
                
                <div class="paragraph">
                    來候不得宿，出門每迴遑。
                </div>
                
                <div class="paragraph">
                    自是將重危，車馬候縱橫。
                </div>
                
                <div class="paragraph">
                    門僕皆逆遣，獨我到寢房。
                </div>
                
                <div class="paragraph">
                    公有曠達識，生死爲一綱。
                </div>
                
                <div class="paragraph">
                    及當臨終晨，意色亦不荒。
                </div>
                
                <div class="paragraph">
                    贈我珍重言，傲然委衾裳。
                </div>
                
                <div class="paragraph">
                    公比欲爲書，遺約有修章。
                </div>
                
                <div class="paragraph">
                    令我署其末，以爲後事程。
                </div>
                
                <div class="paragraph">
                    家人號於前，其書不果成。
                </div>
                
                <div class="paragraph">
                    子符奉其言，甚於親使令。
                </div>
                
                <div class="paragraph">
                    魯論未訖注，手跡今微茫。
                </div>
                
                <div class="paragraph">
                    新亭成未登，閉在莊西廂。
                </div>
                
                <div class="paragraph">
                    書札與詩文，重疊我笥盈。
                </div>
                
                <div class="paragraph">
                    頃息萬事盡，腸情多摧傷。
                </div>
                
                <div class="paragraph">
                    舊塋盟津北，野窆動鼓鉦。
                </div>
                
                <div class="paragraph">
                    柳車一出門，終天無迴箱。
                </div>
                
                <div class="paragraph">
                    籍貧無贈貲，曷用申哀誠。
                </div>
                
                <div class="paragraph">
                    衣器陳下帳，醪餌奠堂皇。
                </div>
                
                <div class="paragraph">
                    明靈庶鑒知，髣髴斯來饗。
                </div>
                
        </div>
    </div>
</body>

</html>