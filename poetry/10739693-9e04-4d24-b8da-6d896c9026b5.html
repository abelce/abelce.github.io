<!DOCTYPE html>
<html>

<head>
    <title>
        贈别吴忱宣德
    </title>
    <meta name="keywords" content="贈别吴忱宣德 -- 程俱">
    <meta name="description" content="贈别吴忱宣德 -- 程俱">
    <meta property="og:title" content="贈别吴忱宣德">
    <meta property="og:url" content="https://vwood.xyz/poetry/10739693-9e04-4d24-b8da-6d896c9026b5.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            贈别吴忱宣德
        </h2>
        <div class="author"><a href="/author/731780bf-a9e1-4ca6-a2c3-27567ef5b662.html" title="程俱" target="_blank">
                程俱
            </a> (宋)
        </div>
        <div class="paragraphs">
            
                <div class="paragraph">
                    吳公河南守，薦士得賈生。
                </div>
                
                <div class="paragraph">
                    偉兹天下士，何止千人英。
                </div>
                
                <div class="paragraph">
                    吳公失名字，功業曖不明。
                </div>
                
                <div class="paragraph">
                    要非萬頃波，莫著横海鯨。
                </div>
                
                <div class="paragraph">
                    當時好賢意，豈愧勃與嬰。
                </div>
                
                <div class="paragraph">
                    蔽賢如面牆，自使兩目盲。
                </div>
                
                <div class="paragraph">
                    好賢如力穡，穰穰嘉穀成。
                </div>
                
                <div class="paragraph">
                    至今餘慶在，望著河南城。
                </div>
                
                <div class="paragraph">
                    如君豈其裔，樂善莫與京。
                </div>
                
                <div class="paragraph">
                    高門二千石，世德故可評。
                </div>
                
                <div class="paragraph">
                    平生周旋士，往往凌青冥。
                </div>
                
                <div class="paragraph">
                    作吏今十年，讀書不求名。
                </div>
                
                <div class="paragraph">
                    向來光山政，何異古所稱。
                </div>
                
                <div class="paragraph">
                    嗟哉士營己，寧使我負人。
                </div>
                
                <div class="paragraph">
                    聊須借汝頭，一用朱吾輪。
                </div>
                
                <div class="paragraph">
                    今君乃能爾，所棄如毛塵。
                </div>
                
                <div class="paragraph">
                    故知古賢世，尚見風俗淳。
                </div>
                
                <div class="paragraph">
                    猗予一畸士，落落良可憎。
                </div>
                
                <div class="paragraph">
                    折腰務求合，俗眼竟不青。
                </div>
                
                <div class="paragraph">
                    憧憧九衢內，邂逅蓋一傾。
                </div>
                
                <div class="paragraph">
                    何從乃知我，頓有交歡情。
                </div>
                
                <div class="paragraph">
                    相随若形影，出語見肺膺。
                </div>
                
                <div class="paragraph">
                    長安速化地，頑鈍終無營。
                </div>
                
                <div class="paragraph">
                    中宵起歸思，襆被東南征。
                </div>
                
                <div class="paragraph">
                    投林無擇巢，促步無安行。
                </div>
                
                <div class="paragraph">
                    寧嫌蕞爾邑，要是衆不爭。
                </div>
                
                <div class="paragraph">
                    紛紛同舍客，聚散兩不停。
                </div>
                
                <div class="paragraph">
                    毛子去山色，哦詩對峥嶸。
                </div>
                
                <div class="paragraph">
                    想見簿領間，烱如九秋鷹。
                </div>
                
                <div class="paragraph">
                    深州戢修翮，題輿重廬陵。
                </div>
                
                <div class="paragraph">
                    胸中若懸鑑，圭角不自呈。
                </div>
                
                <div class="paragraph">
                    石老故游倦，飄蕭數星星。
                </div>
                
                <div class="paragraph">
                    崇山古惡地，無乃煩笞榜。
                </div>
                
                <div class="paragraph">
                    程翁頗專嘿，兩版晝夜扃。
                </div>
                
                <div class="paragraph">
                    時時繫烏帽，匹馬挟二黥。
                </div>
                
                <div class="paragraph">
                    安知刹那間，一卧不復興。
                </div>
                
                <div class="paragraph">
                    其餘復誰在，誰與交忘形。
                </div>
                
                <div class="paragraph">
                    去駕雖結轍，來檣競揚舲。
                </div>
                
                <div class="paragraph">
                    懷君尚留寓，京塵染裾纓。
                </div>
                
                <div class="paragraph">
                    其誰念久要，佐子飛且鳴。
                </div>
                
                <div class="paragraph">
                    况君緇衣後，世故飽所更。
                </div>
                
                <div class="paragraph">
                    會當力推挽，横絕非階升。
                </div>
                
                <div class="paragraph">
                    却顧五湖上，有人方耦耕。
                </div>
                
        </div>
    </div>
</body>

</html>