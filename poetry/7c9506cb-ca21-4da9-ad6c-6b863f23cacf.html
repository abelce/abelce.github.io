<!DOCTYPE html>
<html>

<head>
    <title>
        親祀南郊詩
    </title>
    <meta name="keywords" content="親祀南郊詩 -- 蔡襄">
    <meta name="description" content="親祀南郊詩 -- 蔡襄">
    <meta property="og:title" content="親祀南郊詩">
    <meta property="og:url" content="https://vwood.xyz/poetry/7c9506cb-ca21-4da9-ad6c-6b863f23cacf.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            親祀南郊詩
        </h2>
        <div class="author"><a href="/author/224ff600-c809-496a-b7d8-2ed989a9b431.html" title="蔡襄" target="_blank">
                蔡襄
            </a> (宋)
        </div>
        <div class="paragraphs">
            
                <div class="paragraph">
                    天畀元統，赤運開祉。
                </div>
                
                <div class="paragraph">
                    聖祖神宗，海域平砥。
                </div>
                
                <div class="paragraph">
                    思皇真考，嶽封汾祀。
                </div>
                
                <div class="paragraph">
                    餌係戎胡，包束戈矢。
                </div>
                
                <div class="paragraph">
                    丕顯靈德，光被萬里。
                </div>
                
                <div class="paragraph">
                    民壽而康，恩及蕭葦。
                </div>
                
                <div class="paragraph">
                    恭惟皇帝，繼文之始。
                </div>
                
                <div class="paragraph">
                    兢兢日慎，夙夜勤只。
                </div>
                
                <div class="paragraph">
                    哀憐困窮，有如在己。
                </div>
                
                <div class="paragraph">
                    惟刑是卹，弗繇怒喜。
                </div>
                
                <div class="paragraph">
                    躬服儉約，黜棄浮侈。
                </div>
                
                <div class="paragraph">
                    罔有逸欲，日惟三紀。
                </div>
                
                <div class="paragraph">
                    大中則經，興亡則史。
                </div>
                
                <div class="paragraph">
                    陰陽時序，日緯躔軌。
                </div>
                
                <div class="paragraph">
                    樂律本原，禮法根柢。
                </div>
                
                <div class="paragraph">
                    兵韜術數，萬微精旨。
                </div>
                
                <div class="paragraph">
                    該通變貫，咸燭厥理。
                </div>
                
                <div class="paragraph">
                    歲舍壬午，盜發南鄙。
                </div>
                
                <div class="paragraph">
                    帝日汝青，治辨行李。
                </div>
                
                <div class="paragraph">
                    毋大誅割，定患則已。
                </div>
                
                <div class="paragraph">
                    獵獵靈旗，啟道徑指。
                </div>
                
                <div class="paragraph">
                    兇渠踣仆，俘徒授耳。
                </div>
                
                <div class="paragraph">
                    嶺服既平，勳賞周被。
                </div>
                
                <div class="paragraph">
                    封歿錄孥，門戶曄暐。
                </div>
                
                <div class="paragraph">
                    粵茲明年，農家豐美。
                </div>
                
                <div class="paragraph">
                    廛廬積腐，庾漕儲峙。
                </div>
                
                <div class="paragraph">
                    帝咨相臣，匪台德爾。
                </div>
                
                <div class="paragraph">
                    穹吳眷賚，祖考佑俾。
                </div>
                
                <div class="paragraph">
                    何施不報，將祀郊畤。
                </div>
                
                <div class="paragraph">
                    號令四下，若建瓴水。
                </div>
                
                <div class="paragraph">
                    荒服述職，奔走輸委。
                </div>
                
                <div class="paragraph">
                    仲冬丙寅，齋寢以俟。
                </div>
                
                <div class="paragraph">
                    先時霾晦，飈籟號起。
                </div>
                
                <div class="paragraph">
                    真意益莊，降鑒伊邇。
                </div>
                
                <div class="paragraph">
                    夜漏適中，星露雲靡。
                </div>
                
                <div class="paragraph">
                    大輅既馭，清陽出晷。
                </div>
                
                <div class="paragraph">
                    休光無垠，令容有偉。
                </div>
                
                <div class="paragraph">
                    爰翊殊庭，奠享仙機。
                </div>
                
                <div class="paragraph">
                    高靈委蛇，元氣旭卉。
                </div>
                
                <div class="paragraph">
                    陰施自遠，大功續似。
                </div>
                
                <div class="paragraph">
                    擁格純禧，益厚丕址。
                </div>
                
                <div class="paragraph">
                    入宿廟下，月魄初朏。
                </div>
                
                <div class="paragraph">
                    龍章采藻，瓚爵擎跪。
                </div>
                
                <div class="paragraph">
                    拜于禰宮，慈顔僅咫。
                </div>
                
                <div class="paragraph">
                    至誠馨香，甘薦滌瀡。
                </div>
                
                <div class="paragraph">
                    哀念劬勞，譬瞻岵屺。
                </div>
                
                <div class="paragraph">
                    濯淚霑珪，將逡復止。
                </div>
                
                <div class="paragraph">
                    京都之南，崇丘迤邐。
                </div>
                
                <div class="paragraph">
                    飛螭躡塵，法乘徐柅。
                </div>
                
                <div class="paragraph">
                    地環帟幄，霄揭隅雉。
                </div>
                
                <div class="paragraph">
                    警角飄蕭，彀騎連累。
                </div>
                
                <div class="paragraph">
                    言降言陟，實惟告已。
                </div>
                
                <div class="paragraph">
                    燭錯宵明，壇圪空紫。
                </div>
                
                <div class="paragraph">
                    交佩陸離，庶旄颯纚。
                </div>
                
                <div class="paragraph">
                    樂變神格，列周甲癸。
                </div>
                
                <div class="paragraph">
                    三后咸在，上蒼臨視。
                </div>
                
                <div class="paragraph">
                    皇皇富媼，從執籩簋。
                </div>
                
                <div class="paragraph">
                    七精閃忽，五鎮瑰瑋。
                </div>
                
                <div class="paragraph">
                    星官下翔，濤祗騰跱。
                </div>
                
                <div class="paragraph">
                    等級卑高，食飲噓哆。
                </div>
                
                <div class="paragraph">
                    欣歆告言，奏福來底。
                </div>
                
                <div class="paragraph">
                    更御步輦，夾途軍壘。
                </div>
                
                <div class="paragraph">
                    鉦鼓驚轟，跳呼牛鬼。
                </div>
                
                <div class="paragraph">
                    異域窮陬，黄髮稚齒。
                </div>
                
                <div class="paragraph">
                    動蕩成波，讙喧成市。
                </div>
                
                <div class="paragraph">
                    端闈停午，玉色尚扆。
                </div>
                
                <div class="paragraph">
                    赦澤春行，幽加蟄蟻。
                </div>
                
                <div class="paragraph">
                    廢滯振拔，垢瑕刷洗。
                </div>
                
                <div class="paragraph">
                    寬貸賦取，削減逋詭。
                </div>
                
                <div class="paragraph">
                    皇帝慈孝，下民胥擬。
                </div>
                
                <div class="paragraph">
                    皇帝恩仁，四國傾倚。
                </div>
                
                <div class="paragraph">
                    皇帝日咨，羣公卿士。
                </div>
                
                <div class="paragraph">
                    舜隆聯夔，商圮朋嚭。
                </div>
                
                <div class="paragraph">
                    孰忠予是，孰讒予匪。
                </div>
                
                <div class="paragraph">
                    入官多門，孰予窒弭。
                </div>
                
                <div class="paragraph">
                    蓄兵過制，孰予究揣。
                </div>
                
                <div class="paragraph">
                    百姓窘窮，其患孰弛。
                </div>
                
                <div class="paragraph">
                    外夷狃驕，其强孰箠。
                </div>
                
                <div class="paragraph">
                    驅人以法，曾莫如恥。
                </div>
                
                <div class="paragraph">
                    化民成俗，曾莫如禮。
                </div>
                
                <div class="paragraph">
                    百官敕業，相予表裏。
                </div>
                
                <div class="paragraph">
                    登任俊良，剗斥姦宄。
                </div>
                
                <div class="paragraph">
                    天錫帝年，萬有億秭。
                </div>
                
                <div class="paragraph">
                    天錫聖嗣，詵詵衆子。
                </div>
                
                <div class="paragraph">
                    乾剛不息，章明度揆。
                </div>
                
                <div class="paragraph">
                    無疆惟民，惟帝其侍。
                </div>
                
                <div class="paragraph">
                    臣襄詠歌，直道是履。
                </div>
                
        </div>
    </div>
</body>

</html>