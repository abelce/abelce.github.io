<!DOCTYPE html>
<html>

<head>
    <title>
        陳和叔內翰得莊生觀魚圖於濠梁出以相示且邀作詩以紀其事
    </title>
    <meta name="keywords" content="陳和叔內翰得莊生觀魚圖於濠梁出以相示且邀作詩以紀其事 -- 蘇頌">
    <meta name="description" content="陳和叔內翰得莊生觀魚圖於濠梁出以相示且邀作詩以紀其事 -- 蘇頌">
    <meta property="og:title" content="陳和叔內翰得莊生觀魚圖於濠梁出以相示且邀作詩以紀其事">
    <meta property="og:url" content="https://vwood.xyz/poetry/1559f375-2e67-4ca5-9a9e-e6828522cd64.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            陳和叔內翰得莊生觀魚圖於濠梁出以相示且邀作詩以紀其事
        </h2>
        <div class="author"><a href="/author/45097015-23f4-425a-83bb-e2e841d1a69b.html" title="蘇頌" target="_blank">
                蘇頌
            </a> (宋)
        </div>
        <div class="paragraphs">
            
                <div class="paragraph">
                    公堂四合臨中衢，翰林壁挂觀魚圖。
                </div>
                
                <div class="paragraph">
                    傳之近自濠梁客，云是蒙邑先生居。
                </div>
                
                <div class="paragraph">
                    先生昔仕楚園吏，傲世不蘄卿大夫。
                </div>
                
                <div class="paragraph">
                    逍遥淮上任造適，高岸偶見群鯈魚。
                </div>
                
                <div class="paragraph">
                    清波出遊正容與，潭底傳沫喣以濡。
                </div>
                
                <div class="paragraph">
                    悠然餌綸不可及，誰知此樂真天娛。
                </div>
                
                <div class="paragraph">
                    惠施好辯發閎論，謂彼固異若與吾。
                </div>
                
                <div class="paragraph">
                    至人冥觀盡物理，豈以形質論精粗。
                </div>
                
                <div class="paragraph">
                    稟生大塊厥類衆，合則一理散萬殊。
                </div>
                
                <div class="paragraph">
                    淵潛陸走各自適，天機內發寧拘拘。
                </div>
                
                <div class="paragraph">
                    鳶飛戾天獸易藪，螣蛇游霧龜曳塗。
                </div>
                
                <div class="paragraph">
                    味色誰能辨带鹿，足頸烏用嗟蚿鳬。
                </div>
                
                <div class="paragraph">
                    蜄筐信美害愛馬，鐘鼓雖樂愁鶢鶋。
                </div>
                
                <div class="paragraph">
                    青寧久竹代生變，螽蟲風化相鳴呼。
                </div>
                
                <div class="paragraph">
                    方游溟海大空外，坎井詎能談尾閭。
                </div>
                
                <div class="paragraph">
                    若知飛息分皆足，圖南未必勝搶榆。
                </div>
                
                <div class="paragraph">
                    人生均是受形氣，好惡歡養同一區。
                </div>
                
                <div class="paragraph">
                    死生壽夭亦大矣，自本而視奚有無。
                </div>
                
                <div class="paragraph">
                    方當在夢則栩栩，及其既覺還蘧蘧。
                </div>
                
                <div class="paragraph">
                    入榮軒冕不累性，獨往丘壑非爲愚。
                </div>
                
                <div class="paragraph">
                    不求刻意不徇利，孰是隠几孰據梧。
                </div>
                
                <div class="paragraph">
                    惟能應變不囿物，天籟自與人心俱。
                </div>
                
                <div class="paragraph">
                    一從郢匠喪其質，狂言空見傳于書。
                </div>
                
                <div class="paragraph">
                    當時陳迹復何在，客有過者猶踟躕。
                </div>
                
                <div class="paragraph">
                    先當朝士題咏處，不見綦履空遺墟。
                </div>
                
                <div class="paragraph">
                    畫工智巧良可尚，景物縱異能傳模。
                </div>
                
                <div class="paragraph">
                    古今變態盡彷彿，旦暮烟雲隨卷舒。
                </div>
                
                <div class="paragraph">
                    遂令都邑繁會地，坐見淮山千里餘。
                </div>
                
                <div class="paragraph">
                    泛觀既已忘物我，企想豈直思玄虛。
                </div>
                
                <div class="paragraph">
                    惟公雅尚每耽玩，持示同好良勤劬。
                </div>
                
                <div class="paragraph">
                    自憐衰老喜求舊，况荷明照均友于。
                </div>
                
                <div class="paragraph">
                    朝陪玉堂暫晤語，暮入蓽門還宴如。
                </div>
                
                <div class="paragraph">
                    欣然共樂濠上趣，相忘正在于江湖。
                </div>
                
        </div>
    </div>
</body>

</html>