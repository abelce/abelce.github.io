<!DOCTYPE html>
<html>

<head>
    <title>
        阻雪慈雲有懷叔夏
    </title>
    <meta name="keywords" content="阻雪慈雲有懷叔夏 -- 胡寅">
    <meta name="description" content="阻雪慈雲有懷叔夏 -- 胡寅">
    <meta property="og:title" content="阻雪慈雲有懷叔夏">
    <meta property="og:url" content="https://vwood.xyz/poetry/60992a9d-7189-4fbd-b163-5222e5879e05.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            阻雪慈雲有懷叔夏
        </h2>
        <div class="author"><a href="/author/358bd399-3108-4bc4-90b1-8ecb19e6d087.html" title="胡寅" target="_blank">
                胡寅
            </a> (宋)
        </div>
        <div class="paragraphs">
            
                <div class="paragraph">
                    常恨山陽少，籃輿故出郊。
                </div>
                
                <div class="paragraph">
                    玄冥方北騖，屏翳又南交。
                </div>
                
                <div class="paragraph">
                    勁氣將凝海，寒威便折膠。
                </div>
                
                <div class="paragraph">
                    白雲揉盡碎，黑壤勢全包。
                </div>
                
                <div class="paragraph">
                    著袂成花唾，沉波異雨泡。
                </div>
                
                <div class="paragraph">
                    萬方齊穢潔，一潤浹肥磽。
                </div>
                
                <div class="paragraph">
                    比色羞鉛粉，量多誚斗筲。
                </div>
                
                <div class="paragraph">
                    禱神休奠璧，謝佛寢鳴鐃。
                </div>
                
                <div class="paragraph">
                    獨鶴驚羣舞，晨難誤曉嘐。
                </div>
                
                <div class="paragraph">
                    峯巒蒙似禿，溝隴劃如抓。
                </div>
                
                <div class="paragraph">
                    巧謝鹽相比，甘宜蜜共抄。
                </div>
                
                <div class="paragraph">
                    戾天鳶凍跕，嘯壑虎饑虓。
                </div>
                
                <div class="paragraph">
                    薏苡連車載，珊瑚列樹敲。
                </div>
                
                <div class="paragraph">
                    鮫綃從剪製，火布任焚炮。
                </div>
                
                <div class="paragraph">
                    野漫鱗鱗磧，林攢翯翯巢。
                </div>
                
                <div class="paragraph">
                    頗思馳駿足，快意舍鳴髇。
                </div>
                
                <div class="paragraph">
                    及遠翻銀雁，搜潜動玉蛟。
                </div>
                
                <div class="paragraph">
                    出畋瞻翠被，入賀聽紅鞘。
                </div>
                
                <div class="paragraph">
                    瑶席瑚玗器，珠盤璪瑮肴。
                </div>
                
                <div class="paragraph">
                    一時簪琲蘂，相與藉瓊茅。
                </div>
                
                <div class="paragraph">
                    莫計消并積，聊平凸與凹。
                </div>
                
                <div class="paragraph">
                    可憐詩繫带，更有火烘骹。
                </div>
                
                <div class="paragraph">
                    斷手超三界，堅冰工六爻。
                </div>
                
                <div class="paragraph">
                    飛霙終見睍，素饌闕盈庖。
                </div>
                
                <div class="paragraph">
                    疊巘方名假，團毬未忍拋。
                </div>
                
                <div class="paragraph">
                    要看朝日杲，思達泮泥淆。
                </div>
                
                <div class="paragraph">
                    對飲宜空榼，離羣奈繫匏。
                </div>
                
                <div class="paragraph">
                    似聞梅雪在，猶冀挽香梢。
                </div>
                
        </div>
    </div>
</body>

</html>