<!DOCTYPE html>
<html>

<head>
    <title>
        白雲歌（予時落殊俗隨蕃軍望之感此而作）
    </title>
    <meta name="keywords" content="白雲歌（予時落殊俗隨蕃軍望之感此而作） -- 馬雲奇">
    <meta name="description" content="白雲歌（予時落殊俗隨蕃軍望之感此而作） -- 馬雲奇">
    <meta property="og:title" content="白雲歌（予時落殊俗隨蕃軍望之感此而作）">
    <meta property="og:url" content="https://vwood.xyz/poetry/08949e97-4323-4f85-ad2c-52d1ed113d98.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            白雲歌（予時落殊俗隨蕃軍望之感此而作）
        </h2>
        <div class="author"><a href="/author/3b04e8dc-3b7b-492f-87ca-e7e3b2e9f2b8.html" title="馬雲奇" target="_blank">
                馬雲奇
            </a> (唐)
        </div>
        <div class="paragraphs">
            
                <div class="paragraph">
                    遥望白雲出海灣，變成萬狀須臾間。
                </div>
                
                <div class="paragraph">
                    忽散鳥飛趁不及，唯只清風隨往還。
                </div>
                
                <div class="paragraph">
                    生復滅兮滅復生，將欲凝兮旋已征；因悟悠悠寄寰宇，何須擾擾徇功名。
                </div>
                
                <div class="paragraph">
                    滅復生兮生復滅，左之盈兮右之缺；從來舉事皆爾爲，何不含情自怡悅。
                </div>
                
                <div class="paragraph">
                    殊方節物異長安，盛夏雲光也自寒。
                </div>
                
                <div class="paragraph">
                    遠戍只將煙正起，橫峰更似雪猶殘。
                </div>
                
                <div class="paragraph">
                    白雲片片映青山，白雲不盡青山盡。
                </div>
                
                <div class="paragraph">
                    展轉霏微度碧空，碧空不見浮雲近。
                </div>
                
                <div class="paragraph">
                    漸覺雲低駐馬看，聯綿縹渺拂征鞍。
                </div>
                
                <div class="paragraph">
                    一不一兮幾紛紛，散不散兮何漫漫。
                </div>
                
                <div class="paragraph">
                    東西南北□□馳，上下高低恣所宜。
                </div>
                
                <div class="paragraph">
                    影碧池冰螢□底，光浮綠樹霰凝枝。
                </div>
                
                <div class="paragraph">
                    欲謂白雲必從龍，飛來飛去龍不見；欲謂白雲不從龍，乍輕乍重誰能變。
                </div>
                
                <div class="paragraph">
                    一重未過一重摧，一畔縈巖一畔開。
                </div>
                
                <div class="paragraph">
                    欒巴𠹀（噀）酒應隨去，子晉吹笙定伴來。
                </div>
                
                <div class="paragraph">
                    披襟引袖遽迎風，欲□吹雲置袖中；雲飛入袖將爲滿，袖卷看雲依舊空。
                </div>
                
                <div class="paragraph">
                    雷殷殷兮雨曚曚，成陰澗下雲之功。
                </div>
                
                <div class="paragraph">
                    倏然雲晴銷四極，所潤寧知白雲力。
                </div>
                
                <div class="paragraph">
                    大賢濟世徒自勞，一朝運否誰相憶。
                </div>
                
                <div class="paragraph">
                    不知白雲何所以，年年歲歲從山起；雲收未必歸石中，石暗翻埋在雲裏。
                </div>
                
                <div class="paragraph">
                    世人遷變比白雲，白雲無心但氛氳。
                </div>
                
                <div class="paragraph">
                    白雲生滅比世人，世人有心多苦辛。
                </div>
                
                <div class="paragraph">
                    旋生旋滅何窮已，有心無心只如此。
                </div>
                
                <div class="paragraph">
                    當須體道有貞素，不用浮榮說非是。
                </div>
                
                <div class="paragraph">
                    望白雲，白雲遼亂滿空山，高低賦象非情欲，余遂感之心自閑。
                </div>
                
                <div class="paragraph">
                    望白雲，白雲天外何悠揚，既悲出塞復入塞，應亦有時還帝鄉。
                </div>
                
        </div>
    </div>
</body>

</html>