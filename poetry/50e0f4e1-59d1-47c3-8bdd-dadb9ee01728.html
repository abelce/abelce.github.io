<!DOCTYPE html>
<html>

<head>
    <title>
        和微之詩二十三首 和三月三十日四十韻
    </title>
    <meta name="keywords" content="和微之詩二十三首 和三月三十日四十韻 -- 白居易">
    <meta name="description" content="和微之詩二十三首 和三月三十日四十韻 -- 白居易">
    <meta property="og:title" content="和微之詩二十三首 和三月三十日四十韻">
    <meta property="og:url" content="https://vwood.xyz/poetry/50e0f4e1-59d1-47c3-8bdd-dadb9ee01728.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            和微之詩二十三首 和三月三十日四十韻
        </h2>
        <div class="author"><a href="/author/6477e3ef-2619-488b-9c46-a40745ac053b.html" title="白居易" target="_blank">
                白居易
            </a> (唐)
        </div>
        <div class="paragraphs">
            
                <div class="paragraph">
                    送春君何在，君在山陰署。
                </div>
                
                <div class="paragraph">
                    憶我蘇杭時，春遊亦多處。
                </div>
                
                <div class="paragraph">
                    爲君歌往事，豈敢辭勞慮。
                </div>
                
                <div class="paragraph">
                    莫怪言語狂，須知酬荅遽。
                </div>
                
                <div class="paragraph">
                    江南臘月半，水凍凝如瘀。
                </div>
                
                <div class="paragraph">
                    寒景尚蒼茫，和風已吹噓。
                </div>
                
                <div class="paragraph">
                    女牆城似竈，雁齒橋如鋸。
                </div>
                
                <div class="paragraph">
                    魚尾上奫淪，草芽生沮洳。
                </div>
                
                <div class="paragraph">
                    律遲太簇管，日緩羲和馭。
                </div>
                
                <div class="paragraph">
                    布澤木龍催，迎春土牛助。
                </div>
                
                <div class="paragraph">
                    雨師習習灑，雲將飄飄翥。
                </div>
                
                <div class="paragraph">
                    四野萬里晴，千山一時曙。
                </div>
                
                <div class="paragraph">
                    杭土麗且康，蘇民富而庶。
                </div>
                
                <div class="paragraph">
                    善惡有懲勸，剛柔無吐茹。
                </div>
                
                <div class="paragraph">
                    兩衙少辭牒，四境稀書疏。
                </div>
                
                <div class="paragraph">
                    俗以勞倈安，政因閑暇著。
                </div>
                
                <div class="paragraph">
                    仙亭日登眺，虎丘時遊豫。
                </div>
                
                <div class="paragraph">
                    尋幽駐旌軒，選勝迴賓御。
                </div>
                
                <div class="paragraph">
                    舟移溪鳥避，樂作林猨覰。
                </div>
                
                <div class="paragraph">
                    池古莫耶沈，石奇羅剎踞。
                </div>
                
                <div class="paragraph">
                    水苗泥易耨，畬粟灰難鋤。
                </div>
                
                <div class="paragraph">
                    紫蕨抽出畦，白蓮埋在淤。
                </div>
                
                <div class="paragraph">
                    萎花紅帶黯，濕葉黃含菸。
                </div>
                
                <div class="paragraph">
                    鏡動波颭菱，雪迴風旋絮。
                </div>
                
                <div class="paragraph">
                    手經攀桂馥，齒爲嘗梅楚。
                </div>
                
                <div class="paragraph">
                    坐併船脚欹，行多馬蹄跙。
                </div>
                
                <div class="paragraph">
                    聖賢清濁醉，水陸鮮肥飫。
                </div>
                
                <div class="paragraph">
                    魚鱠芥醬調，水葵鹽豉絮。
                </div>
                
                <div class="paragraph">
                    雖微五袴詠，幸免兆人詛。
                </div>
                
                <div class="paragraph">
                    但令樂不荒，何必遊無倨。
                </div>
                
                <div class="paragraph">
                    吳苑僕尋罷，越城公尚據。
                </div>
                
                <div class="paragraph">
                    舊遊幾客存，新宴誰人與。
                </div>
                
                <div class="paragraph">
                    莫空文舉酒，強下何曾箸。
                </div>
                
                <div class="paragraph">
                    江上易優遊，城中多毀譽。
                </div>
                
                <div class="paragraph">
                    分應當自盡，事勿求人恕。
                </div>
                
                <div class="paragraph">
                    我既無子孫，君仍畢婚娶。
                </div>
                
                <div class="paragraph">
                    久爲雲雨別，終擬江湖去。
                </div>
                
                <div class="paragraph">
                    范蠡有扁舟，陶潛有籃轝。
                </div>
                
                <div class="paragraph">
                    兩心苦相憶，兩口遙相語。
                </div>
                
                <div class="paragraph">
                    最恨七年春，春來各一處。
                </div>
                
        </div>
    </div>
</body>

</html>