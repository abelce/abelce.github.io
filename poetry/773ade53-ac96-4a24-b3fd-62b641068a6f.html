<!DOCTYPE html>
<html>

<head>
    <title>
        謁岱祠即事
    </title>
    <meta name="keywords" content="謁岱祠即事 -- 晁補之">
    <meta name="description" content="謁岱祠即事 -- 晁補之">
    <meta property="og:title" content="謁岱祠即事">
    <meta property="og:url" content="https://vwood.xyz/poetry/773ade53-ac96-4a24-b3fd-62b641068a6f.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            謁岱祠即事
        </h2>
        <div class="author"><a href="/author/dca89c07-bd96-4689-8f28-0cd75a9f5913.html" title="晁補之" target="_blank">
                晁補之
            </a> (宋)
        </div>
        <div class="paragraphs">
            
                <div class="paragraph">
                    澤南三百里，極望橫天雲。
                </div>
                
                <div class="paragraph">
                    雲端色凝黛，諦視初可分。
                </div>
                
                <div class="paragraph">
                    崢嶸介丘像，澒洞元氣屯。
                </div>
                
                <div class="paragraph">
                    頃刻有變化，慘澹殊明昏。
                </div>
                
                <div class="paragraph">
                    天行帝出震，其位生物元。
                </div>
                
                <div class="paragraph">
                    不周僨西北，川乃東南奔。
                </div>
                
                <div class="paragraph">
                    寧知六鼇死，竟使二山淪。
                </div>
                
                <div class="paragraph">
                    不有是難傾，孰維大塊根。
                </div>
                
                <div class="paragraph">
                    嘗聞周官說，實惟天帝孫。
                </div>
                
                <div class="paragraph">
                    神靈所鎮守，民物斯芘存。
                </div>
                
                <div class="paragraph">
                    幽明脗一理，有道惟常尊。
                </div>
                
                <div class="paragraph">
                    不覺下馬拜，僮奴亦蹲循。
                </div>
                
                <div class="paragraph">
                    迺知正直理，足使冥頑敦。
                </div>
                
                <div class="paragraph">
                    三王有損益，商人所尊神。
                </div>
                
                <div class="paragraph">
                    明法或不懼，夜行安得逡。
                </div>
                
                <div class="paragraph">
                    以此輔世教，庶幾驅驁民。
                </div>
                
                <div class="paragraph">
                    暮宿太平驛，不眠慮絲棼。
                </div>
                
                <div class="paragraph">
                    明朝好天色，萬象開胚渾。
                </div>
                
                <div class="paragraph">
                    勢橫恒碣盡，支壓齊魯蹲。
                </div>
                
                <div class="paragraph">
                    五色冒日觀，一握通帝閽。
                </div>
                
                <div class="paragraph">
                    恢拓下嶊嶉，青蒼上氤氳。
                </div>
                
                <div class="paragraph">
                    泉石競沮洳，煙嵐互紛綸。
                </div>
                
                <div class="paragraph">
                    高舉躐風海，深蹯跆火輪。
                </div>
                
                <div class="paragraph">
                    濤波卷堆阜，一一溟渤吞。
                </div>
                
                <div class="paragraph">
                    棋枰視井邑，匕箸藏松椿。
                </div>
                
                <div class="paragraph">
                    碧瓦峙雙闕，紅牆繚長闉。
                </div>
                
                <div class="paragraph">
                    願瞻巖閟客，內滌邪垢魂。
                </div>
                
                <div class="paragraph">
                    賜臣登絕頂，一覽神秀原。
                </div>
                
                <div class="paragraph">
                    萬壑射窈窕，三壇矗嶙峋。
                </div>
                
                <div class="paragraph">
                    莽不睹項領，何能窮䏶跟。
                </div>
                
                <div class="paragraph">
                    稍稍指鳬繹，依依數亭云。
                </div>
                
                <div class="paragraph">
                    松列大夫爵，驘識將軍墳。
                </div>
                
                <div class="paragraph">
                    瑣屑澗花麗，霏微崖藥薰。
                </div>
                
                <div class="paragraph">
                    廣大良有以，奇險安足論。
                </div>
                
                <div class="paragraph">
                    瑰詭有形上，頹然德彌惇。
                </div>
                
                <div class="paragraph">
                    得無希夷子，傲世逃深蓁。
                </div>
                
                <div class="paragraph">
                    亦有黄冠士，相對如麖麏。
                </div>
                
                <div class="paragraph">
                    此曹嚙草木，語道良未聞。
                </div>
                
                <div class="paragraph">
                    解榻坐中觀，洗心馳大鈞。
                </div>
                
                <div class="paragraph">
                    形氣要得一，不然隨物泯。
                </div>
                
                <div class="paragraph">
                    是事亦姑置，幽尋聊可勤。
                </div>
                
                <div class="paragraph">
                    初疑無字碑，瑩潔誰敢文。
                </div>
                
                <div class="paragraph">
                    又怪玉女井，高絕何由奫。
                </div>
                
                <div class="paragraph">
                    俯穿鬭仙巖，鳥下天壁垠。
                </div>
                
                <div class="paragraph">
                    側度五賢堂，熊經背逡巡。
                </div>
                
                <div class="paragraph">
                    劍石危數履，女蘿柔屢捫。
                </div>
                
                <div class="paragraph">
                    揮斥八極遠，風來袂軒軒。
                </div>
                
                <div class="paragraph">
                    寥廓自無梯，猶疑天可賓。
                </div>
                
                <div class="paragraph">
                    陰谷不敢視，恐落魑魅羣。
                </div>
                
                <div class="paragraph">
                    安得遂獨往，身如黄鵠翻。
                </div>
                
                <div class="paragraph">
                    周流遍五嶽，採掇芝英繁。
                </div>
                
                <div class="paragraph">
                    即欲憩圓嶠，或當止崑崙。
                </div>
                
                <div class="paragraph">
                    衆真迎我語，一笑顔玉溫。
                </div>
                
                <div class="paragraph">
                    是中差可樂，子胡戀塵樊。
                </div>
                
                <div class="paragraph">
                    答此太遺物，身閒猶事君。
                </div>
                
                <div class="paragraph">
                    重華迹已遠，秦漢事方煩。
                </div>
                
                <div class="paragraph">
                    成功屬吾宋，五禮垂後昆。
                </div>
                
                <div class="paragraph">
                    皇帝二載春，臣備太史員。
                </div>
                
                <div class="paragraph">
                    紬繹自帝典，頗識康哉言。
                </div>
                
                <div class="paragraph">
                    泥金白玉字，願頌無前勳。
                </div>
                
                <div class="paragraph">
                    有志類韓愈，無書愧文園。
                </div>
                
                <div class="paragraph">
                    臣髮將雪素，臣心猶日暾。
                </div>
                
                <div class="paragraph">
                    今此在林藪，跳身同玃猿。
                </div>
                
                <div class="paragraph">
                    徒觀衆山小，愁絕下天門。
                </div>
                
        </div>
    </div>
</body>

</html>