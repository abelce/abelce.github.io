<!DOCTYPE html>
<html>

<head>
    <title>
        桂臺
    </title>
    <meta name="keywords" content="桂臺 -- 舒岳祥">
    <meta name="description" content="桂臺 -- 舒岳祥">
    <meta property="og:title" content="桂臺">
    <meta property="og:url" content="https://vwood.xyz/poetry/8fec7628-b52e-4c5e-98a5-ee740abf958f.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            桂臺
        </h2>
        <div class="author"><a href="/author/44d896e5-a0ab-4792-b3d3-6fc6e8711839.html" title="舒岳祥" target="_blank">
                舒岳祥
            </a> (宋)
        </div>
        <div class="paragraphs">
            
                <div class="paragraph">
                    神龍不知身變化，猶認潜鱗爲故我。
                </div>
                
                <div class="paragraph">
                    先生曾出雨八紘，浪靜波恬歸海卧。
                </div>
                
                <div class="paragraph">
                    先生兩處領桂臺，夢寐一生遊學舍。
                </div>
                
                <div class="paragraph">
                    阿宜移扁就山窗，鐵畫銀鈎金鈕鏁。
                </div>
                
                <div class="paragraph">
                    綠陰閉戶不知春，長日觀書誰覺夏。
                </div>
                
                <div class="paragraph">
                    天上吹香遍遠山，月中散影流清夜。
                </div>
                
                <div class="paragraph">
                    先生見扁如坐齋，隨行不用木上座。
                </div>
                
                <div class="paragraph">
                    攀枝踏影弄猿鶴，萬事不到桂叢下。
                </div>
                
                <div class="paragraph">
                    天下清芬是此花，世間最俗惟檀麝。
                </div>
                
                <div class="paragraph">
                    後車還許樂天陪，吟筆更須侯喜把。
                </div>
                
                <div class="paragraph">
                    幾人名遂不知幾，一日倉皇方淚墮。
                </div>
                
                <div class="paragraph">
                    人知德祐不出高，豈識咸淳歸計果。
                </div>
                
                <div class="paragraph">
                    平生一瓣桂臺香，口誦翁詩幾百過。
                </div>
                
                <div class="paragraph">
                    舊臺何在桂凋零，日暮哀禽自相和。
                </div>
                
                <div class="paragraph">
                    今臺喜見桂婆娑，往來不礙江鷗社。
                </div>
                
                <div class="paragraph">
                    舊臺不見見今臺，依舊風流壓江左。
                </div>
                
                <div class="paragraph">
                    他年人訪桂臺游，舊名更復因今播。
                </div>
                
                <div class="paragraph">
                    月中桂樹最久長，此樹還如月輪大。
                </div>
                
        </div>
    </div>
</body>

</html>