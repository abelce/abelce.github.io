<!DOCTYPE html>
<html>

<head>
    <title>
        嫠答媒
    </title>
    <meta name="keywords" content="嫠答媒 -- 胡次焱">
    <meta name="description" content="嫠答媒 -- 胡次焱">
    <meta property="og:title" content="嫠答媒">
    <meta property="og:url" content="https://vwood.xyz/poetry/cc13927a-bfe2-47d6-b45f-0b355f974330.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            嫠答媒
        </h2>
        <div class="author"><a href="/author/2164543f-c8bc-488e-8a46-00b9666e6ca5.html" title="胡次焱" target="_blank">
                胡次焱
            </a> (宋)
        </div>
        <div class="paragraphs">
            
                <div class="paragraph">
                    嫠答媒，妾自憐。
                </div>
                
                <div class="paragraph">
                    妾家貧如洗，妾貌粧不妍。
                </div>
                
                <div class="paragraph">
                    中年方擇配，幸逢夫婿賢。
                </div>
                
                <div class="paragraph">
                    藍橋疑仙會，紅葉開良緣。
                </div>
                
                <div class="paragraph">
                    俯以奉箕箒，仰焉供豆籩。
                </div>
                
                <div class="paragraph">
                    粵從定六禮，穩圖偕百年。
                </div>
                
                <div class="paragraph">
                    詎疑有家願，倏罹中道捐。
                </div>
                
                <div class="paragraph">
                    城崩哭呦呦，竹斑淚濺濺。
                </div>
                
                <div class="paragraph">
                    空房照明月，幽隴淒寒烟。
                </div>
                
                <div class="paragraph">
                    禽鳥喧墓門，魄降魂翩翩。
                </div>
                
                <div class="paragraph">
                    蛜蝛滿窗戶，心結目涓涓。
                </div>
                
                <div class="paragraph">
                    寮室昔華屋，埋玉今荒阡。
                </div>
                
                <div class="paragraph">
                    恨不即同穴，何忍續斷絃。
                </div>
                
                <div class="paragraph">
                    翻思合{丞一=巴}初，參透老婆禪。
                </div>
                
                <div class="paragraph">
                    如魚水遊泳，如蔦蘿纏綿。
                </div>
                
                <div class="paragraph">
                    奈何生死闊，泛泛水中船。
                </div>
                
                <div class="paragraph">
                    綢繆爲夫婦，反覆如市廛。
                </div>
                
                <div class="paragraph">
                    徒貽楊華醜，寧免柳絮顛。
                </div>
                
                <div class="paragraph">
                    妾頗親筆硯，亦嘗閲簡編。
                </div>
                
                <div class="paragraph">
                    女不踐二庭，婦不再移天。
                </div>
                
                <div class="paragraph">
                    陶嬰寡鵠吟，衛妻孤燕篇。
                </div>
                
                <div class="paragraph">
                    或刑耳自誓，或斷髮自全。
                </div>
                
                <div class="paragraph">
                    或劓鼻偃蹇，或毀面迍邅。
                </div>
                
                <div class="paragraph">
                    吾足幸可刖，吾臂不可牽。
                </div>
                
                <div class="paragraph">
                    卓卓節操立，表表鳳孤鶱。
                </div>
                
                <div class="paragraph">
                    藐茲未亡人，有意奉周全。
                </div>
                
                <div class="paragraph">
                    媒雖憫妾寡，媒適重妾愆。
                </div>
                
                <div class="paragraph">
                    妾命春葉薄，妾心頑石堅。
                </div>
                
                <div class="paragraph">
                    棲棲謀尺布，豈不羨罽氈。
                </div>
                
                <div class="paragraph">
                    皇皇圖斗粟，豈不思葷羶。
                </div>
                
                <div class="paragraph">
                    胝手任舂汲，孰與奴婢千。
                </div>
                
                <div class="paragraph">
                    鞠躬跧衡茅，孰與疏綺便。
                </div>
                
                <div class="paragraph">
                    枯荄欣回春，缺月喜再圓。
                </div>
                
                <div class="paragraph">
                    世誰不樂此，妾意獨不然。
                </div>
                
                <div class="paragraph">
                    理義自有閑，物欲常無厭。
                </div>
                
                <div class="paragraph">
                    三少穢難洗，五嫁醜莫鎸。
                </div>
                
                <div class="paragraph">
                    浮榮瞥似電，遺臭流如川。
                </div>
                
                <div class="paragraph">
                    媒言頗喋喋，媒意遽拳拳。
                </div>
                
                <div class="paragraph">
                    之死矢靡他，斯言當真詮。
                </div>
                
                <div class="paragraph">
                    文姬殊妖媚，易安亦嬋娟。
                </div>
                
                <div class="paragraph">
                    失身再事人，彤管無取焉。
                </div>
                
                <div class="paragraph">
                    節義日以頹，文章何足詮。
                </div>
                
                <div class="paragraph">
                    王母有差事，青鳥信頻傳。
                </div>
                
                <div class="paragraph">
                    毋乃墮人慾，反以汙天仙。
                </div>
                
                <div class="paragraph">
                    嫦娥豈不嫁，空抱老金蟾。
                </div>
                
                <div class="paragraph">
                    所以廣寒宮，萬古清鑒懸。
                </div>
                
                <div class="paragraph">
                    寧貧任勞鹿，寧賤受磨研。
                </div>
                
                <div class="paragraph">
                    寧凍如寒蠅，寧餓如饑鳶。
                </div>
                
                <div class="paragraph">
                    終不以快樂，而易此憂煎。
                </div>
                
                <div class="paragraph">
                    井底水不波，山頭石不遷。
                </div>
                
                <div class="paragraph">
                    再拜謝媒妁，歸來雙淚漣。
                </div>
                
                <div class="paragraph">
                    十襲藏破鏡，他年會黄泉。
                </div>
                
        </div>
    </div>
</body>

</html>