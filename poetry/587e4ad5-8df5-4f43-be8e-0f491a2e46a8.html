<!DOCTYPE html>
<html>

<head>
    <title>
        送司勳子才丈赴梓州
    </title>
    <meta name="keywords" content="送司勳子才丈赴梓州 -- 蘇軾">
    <meta name="description" content="送司勳子才丈赴梓州 -- 蘇軾">
    <meta property="og:title" content="送司勳子才丈赴梓州">
    <meta property="og:url" content="https://vwood.xyz/poetry/587e4ad5-8df5-4f43-be8e-0f491a2e46a8.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            送司勳子才丈赴梓州
        </h2>
        <div class="author"><a href="/author/a0927add-96a4-406f-98d2-eccffe36df5a.html" title="蘇軾" target="_blank">
                蘇軾
            </a> (宋)
        </div>
        <div class="paragraphs">
            
                <div class="paragraph">
                    別日已苦迫，見日未可期。
                </div>
                
                <div class="paragraph">
                    曷不惜此日，相從把酒巵。
                </div>
                
                <div class="paragraph">
                    人生初甚樂，譬若枰上棋。
                </div>
                
                <div class="paragraph">
                    縱橫聽汝手，聚散豈吾知。
                </div>
                
                <div class="paragraph">
                    胡爲復嗟嘆，實恨相識遲。
                </div>
                
                <div class="paragraph">
                    念昔非親舊，聞名自童兒。
                </div>
                
                <div class="paragraph">
                    不見常隠憂，見之百憂披。
                </div>
                
                <div class="paragraph">
                    相從未云幾，別淚遽已垂。
                </div>
                
                <div class="paragraph">
                    有如雲間鶴，影過落寒池。
                </div>
                
                <div class="paragraph">
                    舉頭已千里，可見不可追。
                </div>
                
                <div class="paragraph">
                    我本蜀諸生，能言公少時。
                </div>
                
                <div class="paragraph">
                    初爲成都掾，治獄官苦卑。
                </div>
                
                <div class="paragraph">
                    高才絕倫輩，邦伯忘等夷。
                </div>
                
                <div class="paragraph">
                    是時最少年，白皙未有髭。
                </div>
                
                <div class="paragraph">
                    風流能痛飲，敏捷好論詩。
                </div>
                
                <div class="paragraph">
                    勇於鞲上鷹，不啻囊中錐。
                </div>
                
                <div class="paragraph">
                    去蜀曾未久，得縣復來眉。
                </div>
                
                <div class="paragraph">
                    簿書紛滿前，指畫渙無疑。
                </div>
                
                <div class="paragraph">
                    一年吏已服，漸能省鞭笞。
                </div>
                
                <div class="paragraph">
                    二年民盡信，不復煩文移。
                </div>
                
                <div class="paragraph">
                    三年厭閑寂，終日事桐絲。
                </div>
                
                <div class="paragraph">
                    客來投其轄，醉倒不容辭。
                </div>
                
                <div class="paragraph">
                    至今三十年，父老猶嗟咨。
                </div>
                
                <div class="paragraph">
                    東川晚乃至，觀者塞路岐。
                </div>
                
                <div class="paragraph">
                    但見東人喜，不知西人悲。
                </div>
                
                <div class="paragraph">
                    如今又繼往，人事亦可奇。
                </div>
                
                <div class="paragraph">
                    嗟此信偶然，或云數使之。
                </div>
                
                <div class="paragraph">
                    王城多高爵，要路人爭馳。
                </div>
                
                <div class="paragraph">
                    公來席未暖，去不淅晨炊。
                </div>
                
                <div class="paragraph">
                    屢爲蜀人得，毋乃天見私。
                </div>
                
                <div class="paragraph">
                    吾徒本學道，窮達理素推。
                </div>
                
                <div class="paragraph">
                    況爲二千石，所至可樂嬉。
                </div>
                
                <div class="paragraph">
                    細思爲縣日，賓友存者誰。
                </div>
                
                <div class="paragraph">
                    或終卧茅屋，或去懸金龜。
                </div>
                
                <div class="paragraph">
                    或已登鬼籍，墓木如門楣。
                </div>
                
                <div class="paragraph">
                    感時何倏忽，撫舊應涕洟。
                </div>
                
                <div class="paragraph">
                    紫綬著更好，紅顔蔚不衰。
                </div>
                
                <div class="paragraph">
                    權奇玉勒馬，阿那胡琴姬。
                </div>
                
                <div class="paragraph">
                    逢人可與樂，慎勿苦相思。
                </div>
                
        </div>
    </div>
</body>

</html>