<!DOCTYPE html>
<html>

<head>
    <title>
        歌行一首
    </title>
    <meta name="keywords" content="歌行一首 -- 法藏">
    <meta name="description" content="歌行一首 -- 法藏">
    <meta property="og:title" content="歌行一首">
    <meta property="og:url" content="https://vwood.xyz/poetry/7d58b1b8-01c9-4b22-9b2f-b75369381017.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            歌行一首
        </h2>
        <div class="author"><a href="/author/47ce156f-1b6b-4a0b-8c68-4def0e4b8e17.html" title="法藏" target="_blank">
                法藏
            </a> (唐)
        </div>
        <div class="paragraphs">
            
                <div class="paragraph">
                    古人重義不重金，曲高和寡勿（《宗鏡錄》、《偈頌》作「無」）知音。
                </div>
                
                <div class="paragraph">
                    今時志（《宗鏡錄》、《偈頌》作「學」）士還如此，語默動用跡難尋。
                </div>
                
                <div class="paragraph">
                    所嗟世上歧路者，終日崎嶇狂（《宗鏡錄》、《偈頌》作「枉」）用心。
                </div>
                
                <div class="paragraph">
                    平坦旃檀不肯收，要須登險（《宗鏡錄》作「陟」）訪椿林。
                </div>
                
                <div class="paragraph">
                    窮子捨父遠逃逝，却於本舍絕知音。
                </div>
                
                <div class="paragraph">
                    貧女宅中無價寶，却將秤賣他人（《宗鏡錄》、《偈頌》作「小秤買他」）金。
                </div>
                
                <div class="paragraph">
                    心無相，用還（《偈頌》作「能」）深，無常境界不能侵。
                </div>
                
                <div class="paragraph">
                    運用能隨高與下，靈光且（《偈頌》作「元」）不是浮沉。
                </div>
                
                <div class="paragraph">
                    無相無（《偈頌》、《宗鏡錄》無此字）心能運曜，應聲應色隨方照。
                </div>
                
                <div class="paragraph">
                    雖在方而不在方，任運高低總能妙。
                </div>
                
                <div class="paragraph">
                    亦（《偈頌》、《宗鏡錄》作「尋」）無頭，復無尾，靈（《偈頌》、《宗鏡錄》作「焰」）光運運從何起？
                </div>
                
                <div class="paragraph">
                    只今起者便是心（《偈頌》、《宗鏡錄》作「祇者如今全是心」），心用明時更何你（《偈頌》、《宗鏡錄》作「心用明心心復爾」）。
                </div>
                
                <div class="paragraph">
                    不居方，無（一作「何」）處覓，運用無蹤復無跡。
                </div>
                
                <div class="paragraph">
                    識取如今明覓（《偈頌》作「密」）人，終朝莫慢（《偈頌》作「漫」，《宗鏡錄》作「謾」）別求的。
                </div>
                
                <div class="paragraph">
                    懃（《宗鏡錄》作「勸」）心學，近藂林，莫將病眼認花針。
                </div>
                
                <div class="paragraph">
                    說教本窮無相理，廣讀元來不識心。
                </div>
                
                <div class="paragraph">
                    了（《偈頌》、《宗鏡錄》作「識」）取心，識（《偈頌》、《宗鏡錄》作「了」）取境，了心識境（《偈頌》、《宗鏡錄》作「識心了境」）禪河淨。
                </div>
                
                <div class="paragraph">
                    但（《宗鏡錄》作「若」，《偈頌》作「知」）能了境便識心，萬法都如闥婆影。
                </div>
                
                <div class="paragraph">
                    勸且學，莫爲師，不用登高向下窺。
                </div>
                
                <div class="paragraph">
                    平源不用金剛鑽，劍刃之中錯下錐。
                </div>
                
                <div class="paragraph">
                    向前來，莫人我，山僧有曲無人和。
                </div>
                
                <div class="paragraph">
                    了空無相即法師（《偈頌》作「了境心空即法王」），不用綾羅將作幡（《偈頌》作「爲播」）。
                </div>
                
                <div class="paragraph">
                    可中了，大希奇，大人幽邃不思議。
                </div>
                
                <div class="paragraph">
                    （《偈頌》三句作「大幽邃，不思議，可中學得大希奇」）。
                </div>
                
                <div class="paragraph">
                    自家壞（《偈頌》作「懷」）却真寶藏，終日從人乞布衣。
                </div>
                
                <div class="paragraph">
                    取境界，妄情生，只如水面（《偈頌》作「上」）一波成。
                </div>
                
                <div class="paragraph">
                    但能當境無情計（《偈頌》作「繫」），還同水面本地平。
                </div>
                
                <div class="paragraph">
                    應大軀，應小軀，運用只隨如（《偈頌》作「如隨」）意珠。
                </div>
                
                <div class="paragraph">
                    被（《偈頌》作「披」）毛戴角形雖異，能應之心（《偈頌》作「應物之情」）體不殊。
                </div>
                
                <div class="paragraph">
                    應眼時，若千日，萬像不能逃影質。
                </div>
                
                <div class="paragraph">
                    凡夫只是未曾觀，那得自輕而退屈。
                </div>
                
                <div class="paragraph">
                    應耳時，若幽谷，大小音聲無不足。
                </div>
                
                <div class="paragraph">
                    什（《偈頌》作「十」）方鍾鼓一時鳴，靈光運運常相續。
                </div>
                
                <div class="paragraph">
                    應意時，絕分別，照燭森羅長（《偈頌》作「恒」）不歇。
                </div>
                
                <div class="paragraph">
                    透過山河石壁間，要且照時常寂滅。
                </div>
                
                <div class="paragraph">
                    境自虛，不須畏，終朝照燭無形（《偈頌》作「元無」）對。
                </div>
                
                <div class="paragraph">
                    設使（《偈頌》作「爾」）任持浮幻身，運用都無舌身意。
                </div>
                
                <div class="paragraph">
                    （南唐靜筠二僧《祖堂集》卷十四，宋子昇、本如《禪門諸祖師偈頌》卷上之下，另《宗鏡錄》卷九〖作古德歌〗、卷十八、卷四四、卷九八收此歌部分文字。
                </div>
                
                <div class="paragraph">
                    ）。
                </div>
                
        </div>
    </div>
</body>

</html>