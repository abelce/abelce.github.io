<!DOCTYPE html>
<html>

<head>
    <title>
        桃源行送張頡仲舉歸武陵
    </title>
    <meta name="keywords" content="桃源行送張頡仲舉歸武陵 -- 王令">
    <meta name="description" content="桃源行送張頡仲舉歸武陵 -- 王令">
    <meta property="og:title" content="桃源行送張頡仲舉歸武陵">
    <meta property="og:url" content="https://vwood.xyz/poetry/17ec0680-eeb2-4f11-991e-e4e20ed859b0.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            桃源行送張頡仲舉歸武陵
        </h2>
        <div class="author"><a href="/author/e2c07212-1ac6-4d3a-bf2e-7edd2b90c0a8.html" title="王令" target="_blank">
                王令
            </a> (宋)
        </div>
        <div class="paragraphs">
            
                <div class="paragraph">
                    山環環兮相圍，溪亂亂兮漣漪。
                </div>
                
                <div class="paragraph">
                    花漫漫兮不極，路繚繚兮安之。
                </div>
                
                <div class="paragraph">
                    棄舟步岸兮欲進復疑，山平阜斷兮忽得平原巨澤，莽不知其東西。
                </div>
                
                <div class="paragraph">
                    桑麻言言兮田野孔治，風回地近兮將亦聞乎犬雞。
                </div>
                
                <div class="paragraph">
                    信有居者兮，盍亦往而從之。
                </div>
                
                <div class="paragraph">
                    語何爲乎獨秦，服何爲乎異時。
                </div>
                
                <div class="paragraph">
                    見何驚兮遌錯，貌何野而棲遲。
                </div>
                
                <div class="paragraph">
                    問何迂兮古昔，聽何感而喑噫。
                </div>
                
                <div class="paragraph">
                    秦崩晉代兮河覆山移，天顛地陷兮何有不知。
                </div>
                
                <div class="paragraph">
                    上無君兮孰主，下無令兮孰隨。
                </div>
                
                <div class="paragraph">
                    身羣居而孰法，子娶嫁而孰媒。
                </div>
                
                <div class="paragraph">
                    既棄此而不用，何久保而弗離。
                </div>
                
                <div class="paragraph">
                    豈畏伏於亂世兮，猶魚潛而鳥棲。
                </div>
                
                <div class="paragraph">
                    寧知君之爲擾兮，不知上之可依。
                </div>
                
                <div class="paragraph">
                    豈懲薄而過厚兮，遂篤信而忘欺。
                </div>
                
                <div class="paragraph">
                    將久習以成俗兮，亦耳目之無知。
                </div>
                
                <div class="paragraph">
                    眷叙言之綢繆，與歡意之依稀。
                </div>
                
                <div class="paragraph">
                    及情終而禮闋，忽回腸而念歸。
                </div>
                
                <div class="paragraph">
                    更酸顔而慘頞，嘆異世之從容。
                </div>
                
                <div class="paragraph">
                    惜暫遇之偶然，嗟永離而莫同。
                </div>
                
                <div class="paragraph">
                    舟招招而去岸，帆冉冉以行風。
                </div>
                
                <div class="paragraph">
                    豁山靄之披袪，赫曉日之曈曨。
                </div>
                
                <div class="paragraph">
                    驚迴舟而返盼，忽逕斷而溪窮。
                </div>
                
                <div class="paragraph">
                    目恍惚兮圖畫，心輈張兮夢中。
                </div>
                
                <div class="paragraph">
                    何一人之獨悟，遂萬世之迷踪。
                </div>
                
                <div class="paragraph">
                    惟天地之茫茫兮，故神怪之或容。
                </div>
                
                <div class="paragraph">
                    惟昔王之制治兮，惡魑魅之人逢。
                </div>
                
                <div class="paragraph">
                    逮後世之凌夷兮，固人鬼之爭雄。
                </div>
                
                <div class="paragraph">
                    抑武陵之麗秀兮，故水複而山重。
                </div>
                
                <div class="paragraph">
                    及崖懸而磴絕，人跡之不到兮，反疑與夫仙通。
                </div>
                
                <div class="paragraph">
                    君生其地兮，宜神氣之所鍾。
                </div>
                
                <div class="paragraph">
                    觀顔面之峭峭兮，其秀猶有山水之餘風。
                </div>
                
                <div class="paragraph">
                    憫斯民之無知兮，久鬼覆而仙蒙。
                </div>
                
                <div class="paragraph">
                    顧窮探兮遠覽，究非是之所從。
                </div>
                
                <div class="paragraph">
                    因髙言而大唱，一洗世之昏聾。
                </div>
                
        </div>
    </div>
</body>

</html>