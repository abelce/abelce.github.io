<!DOCTYPE html>
<html>

<head>
    <title>
        贈殷山人
    </title>
    <meta name="keywords" content="贈殷山人 -- 張籍">
    <meta name="description" content="贈殷山人 -- 張籍">
    <meta property="og:title" content="贈殷山人">
    <meta property="og:url" content="https://vwood.xyz/poetry/fe4320e2-a255-496f-b70c-e704ad116ca3.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            贈殷山人
        </h2>
        <div class="author"><a href="/author/351b144b-3b3a-4ba9-a785-fb36281bc2e1.html" title="張籍" target="_blank">
                張籍
            </a> (唐)
        </div>
        <div class="paragraphs">
            
                <div class="paragraph">
                    鬱鬱山中客，知名四十年。
                </div>
                
                <div class="paragraph">
                    恓惶身獨隱，寂寞性應便。
                </div>
                
                <div class="paragraph">
                    世業公侯籍，生涯黍稷田。
                </div>
                
                <div class="paragraph">
                    藤懸讀書帳，竹繫網魚船。
                </div>
                
                <div class="paragraph">
                    已種千頭橘，新開數脉泉。
                </div>
                
                <div class="paragraph">
                    閑遊攜酒遠，幽語向僧偏。
                </div>
                
                <div class="paragraph">
                    入洞題松過，看花選石眠。
                </div>
                
                <div class="paragraph">
                    避喧長汩沒，逢勝即留連。
                </div>
                
                <div class="paragraph">
                    自古多高跡，如君少比肩。
                </div>
                
                <div class="paragraph">
                    耕耘此辛苦，章句已流傳。
                </div>
                
                <div class="paragraph">
                    昔日交遊盛，當時省閣賢。
                </div>
                
                <div class="paragraph">
                    同袍還共弊，連轡每推先。
                </div>
                
                <div class="paragraph">
                    講序居重席，羣儒願執鞭。
                </div>
                
                <div class="paragraph">
                    滿堂虛左待，衆目望喬遷。
                </div>
                
                <div class="paragraph">
                    才異時難用，情高道自全。
                </div>
                
                <div class="paragraph">
                    畏人顏慘澹，疎物勢迍邅。
                </div>
                
                <div class="paragraph">
                    賢者聞知命，吾生復禮玄。
                </div>
                
                <div class="paragraph">
                    深藏報恩劒，久緝養生篇。
                </div>
                
                <div class="paragraph">
                    憔悴衆夫笑，經過郡守憐。
                </div>
                
                <div class="paragraph">
                    夕陽悲病鶴，霜氣動飢鸇。
                </div>
                
                <div class="paragraph">
                    處士誰能薦，窮途世所捐。
                </div>
                
                <div class="paragraph">
                    伯鸞甘寄食，元淑苦無錢。
                </div>
                
                <div class="paragraph">
                    策蹇秋塵裏，吟詩黃葉前。
                </div>
                
                <div class="paragraph">
                    故裘餘白領，廢瑟斷朱弦。
                </div>
                
                <div class="paragraph">
                    志氣終猶在，逍遙任自然。
                </div>
                
                <div class="paragraph">
                    家貧念婚嫁，身老戀雲煙。
                </div>
                
                <div class="paragraph">
                    放逸栖巖鹿，清虛飲露蟬。
                </div>
                
                <div class="paragraph">
                    鄭逃秦谷口，嚴愛越溪邊。
                </div>
                
                <div class="paragraph">
                    霄漢予猶阻，榮枯子不牽。
                </div>
                
                <div class="paragraph">
                    山城一相遇，感激意難宣。
                </div>
                
        </div>
    </div>
</body>

</html>