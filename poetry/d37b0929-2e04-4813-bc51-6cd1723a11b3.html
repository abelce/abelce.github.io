<!DOCTYPE html>
<html>

<head>
    <title>
        奉酬睢陽李太守
    </title>
    <meta name="keywords" content="奉酬睢陽李太守 -- 高適">
    <meta name="description" content="奉酬睢陽李太守 -- 高適">
    <meta property="og:title" content="奉酬睢陽李太守">
    <meta property="og:url" content="https://vwood.xyz/poetry/d37b0929-2e04-4813-bc51-6cd1723a11b3.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            奉酬睢陽李太守
        </h2>
        <div class="author"><a href="/author/020bec1e-f9c0-4a20-9650-305e570d88ec.html" title="高適" target="_blank">
                高適
            </a> (唐)
        </div>
        <div class="paragraphs">
            
                <div class="paragraph">
                    公族稱王佐，朝經允帝求。
                </div>
                
                <div class="paragraph">
                    本枝疆我李，盤石冠諸劉。
                </div>
                
                <div class="paragraph">
                    禮樂光輝盛，山河氣象幽。
                </div>
                
                <div class="paragraph">
                    系高周柱史，名重晉陽秋。
                </div>
                
                <div class="paragraph">
                    華省膺推擇，青雲寵宴遊。
                </div>
                
                <div class="paragraph">
                    握蘭多具美，前席有嘉謀。
                </div>
                
                <div class="paragraph">
                    賦得黃金賜，言皆白璧酬。
                </div>
                
                <div class="paragraph">
                    着鞭驅駟馬，操刃解全牛。
                </div>
                
                <div class="paragraph">
                    出鎮兼方伯，承家復列侯。
                </div>
                
                <div class="paragraph">
                    朝瞻孔北海，時用杜荆州。
                </div>
                
                <div class="paragraph">
                    廣固纔登陟，毘陵忽阻修。
                </div>
                
                <div class="paragraph">
                    三台冀入夢，四岳尚分憂。
                </div>
                
                <div class="paragraph">
                    郡邑連京口，山川望石頭。
                </div>
                
                <div class="paragraph">
                    海門當建節，江路引鳴騶。
                </div>
                
                <div class="paragraph">
                    俗見中興理，人逢至道休。
                </div>
                
                <div class="paragraph">
                    先移白額橫，更息赭衣偷。
                </div>
                
                <div class="paragraph">
                    梁國歌來晚，徐方怨不留。
                </div>
                
                <div class="paragraph">
                    豈伊齊政術，將以變澆浮。
                </div>
                
                <div class="paragraph">
                    訟簡知能吏，刑寬察要囚。
                </div>
                
                <div class="paragraph">
                    坐堂風偃草，行縣雨隨輈。
                </div>
                
                <div class="paragraph">
                    地是蒙莊宅，城遺閼伯丘。
                </div>
                
                <div class="paragraph">
                    孝王餘井徑，微子故田疇。
                </div>
                
                <div class="paragraph">
                    冬至招搖轉，天寒螮蝀收。
                </div>
                
                <div class="paragraph">
                    猿巖飛雨雪，兔苑落梧楸。
                </div>
                
                <div class="paragraph">
                    列戟霜侵戶，褰幃月在鈎。
                </div>
                
                <div class="paragraph">
                    好賢常解榻，乘興每登樓。
                </div>
                
                <div class="paragraph">
                    逸足橫千里，高談注九流。
                </div>
                
                <div class="paragraph">
                    詩題青玉案，衣贈黑貂裘。
                </div>
                
                <div class="paragraph">
                    窮巷軒車靜，閑齋耳目愁。
                </div>
                
                <div class="paragraph">
                    未能方管樂，翻欲慕巢由。
                </div>
                
                <div class="paragraph">
                    講德良難敵，觀風豈易儔。
                </div>
                
                <div class="paragraph">
                    寸心仍有適，江海一扁舟。
                </div>
                
        </div>
    </div>
</body>

</html>