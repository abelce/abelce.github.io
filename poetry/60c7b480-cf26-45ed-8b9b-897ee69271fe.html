<!DOCTYPE html>
<html>

<head>
    <title>
        仲咸因春遊商山下得三怪石輦致郡齋甚有幽趣序其始末題六十韻見示依韻和之
    </title>
    <meta name="keywords" content="仲咸因春遊商山下得三怪石輦致郡齋甚有幽趣序其始末題六十韻見示依韻和之 -- 王禹偁">
    <meta name="description" content="仲咸因春遊商山下得三怪石輦致郡齋甚有幽趣序其始末題六十韻見示依韻和之 -- 王禹偁">
    <meta property="og:title" content="仲咸因春遊商山下得三怪石輦致郡齋甚有幽趣序其始末題六十韻見示依韻和之">
    <meta property="og:url" content="https://vwood.xyz/poetry/60c7b480-cf26-45ed-8b9b-897ee69271fe.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            仲咸因春遊商山下得三怪石輦致郡齋甚有幽趣序其始末題六十韻見示依韻和之
        </h2>
        <div class="author"><a href="/author/4ef786a9-6317-470d-bec7-dcaf282ea503.html" title="王禹偁" target="_blank">
                王禹偁
            </a> (宋)
        </div>
        <div class="paragraphs">
            
                <div class="paragraph">
                    詠盡千峰雪，吟行六里春。
                </div>
                
                <div class="paragraph">
                    布多成暇政，方稱好閑身。
                </div>
                
                <div class="paragraph">
                    物得商山下，形如震澤根。
                </div>
                
                <div class="paragraph">
                    初期穀城叟，乍遇魏榆神。
                </div>
                
                <div class="paragraph">
                    固異它山石，還同似玉珉。
                </div>
                
                <div class="paragraph">
                    繞看猶汩沒，斲見漸輪囷。
                </div>
                
                <div class="paragraph">
                    草擁才抽甲，煙封幾得辛。
                </div>
                
                <div class="paragraph">
                    綠藏苔漠漠，青亂葉蓁蓁。
                </div>
                
                <div class="paragraph">
                    蛟蜃渾疑活，琳琅勢逼真。
                </div>
                
                <div class="paragraph">
                    杖敲清有韻，衣拂瑩無塵。
                </div>
                
                <div class="paragraph">
                    起似生徐甲，扶如醉伯倫。
                </div>
                
                <div class="paragraph">
                    知吾憐磊落，移爾出荒榛。
                </div>
                
                <div class="paragraph">
                    留滯誠爲久，遭逢蓋有因。
                </div>
                
                <div class="paragraph">
                    勝携墮鵲印，喜過駭鷄玲。
                </div>
                
                <div class="paragraph">
                    齊列幽齋畔，休藏古澗濱。
                </div>
                
                <div class="paragraph">
                    未邀耽酒客，先對抱琴人。
                </div>
                
                <div class="paragraph">
                    带蘚形雖瘦，穿交氣已振。
                </div>
                
                <div class="paragraph">
                    自非懷峭絕，安得免沉淪。
                </div>
                
                <div class="paragraph">
                    月影無雲夕，煙姿有雪辰。
                </div>
                
                <div class="paragraph">
                    參差光互動，高下勢相均。
                </div>
                
                <div class="paragraph">
                    接待同嘉士，搜求等雋民。
                </div>
                
                <div class="paragraph">
                    蒼茫勞拂拭，感遇似陶鈞。
                </div>
                
                <div class="paragraph">
                    撫惜情如舊，裝添景自新。
                </div>
                
                <div class="paragraph">
                    窗風聲淅淅，簷鳥語欣欣。
                </div>
                
                <div class="paragraph">
                    映合移紅藥，遮須翦綠筠。
                </div>
                
                <div class="paragraph">
                    使君安置後，勾我往來頻。
                </div>
                
                <div class="paragraph">
                    捫摸閑垂袖，偎挨醉脫巾。
                </div>
                
                <div class="paragraph">
                    海山低岌嶪，華岳小嶙峋。
                </div>
                
                <div class="paragraph">
                    鷺毳瑩如霰，蝸涎曳似銀。
                </div>
                
                <div class="paragraph">
                    峰巒輕菡萏，雕琢笑麒麟。
                </div>
                
                <div class="paragraph">
                    雨霽嵐光滴，春晴黛點勻。
                </div>
                
                <div class="paragraph">
                    鼎分聊自得，芝秀好相親。
                </div>
                
                <div class="paragraph">
                    宋隕知難及，秦鞭似弗仁。
                </div>
                
                <div class="paragraph">
                    無瑕收作寶，不速敬如賓。
                </div>
                
                <div class="paragraph">
                    仙掌憐應拔，出眉妬亦嚬。
                </div>
                
                <div class="paragraph">
                    罅開青虎眼，痕駮黑虬鱗。
                </div>
                
                <div class="paragraph">
                    怪隠深難測，神驅恐不遵。
                </div>
                
                <div class="paragraph">
                    倚多凉透骨，卧近冷侵茵。
                </div>
                
                <div class="paragraph">
                    蹙縮迴蛇尾，谽谺齚獸脣。
                </div>
                
                <div class="paragraph">
                    雲孤堪結伴，松老合爲鄰。
                </div>
                
                <div class="paragraph">
                    對恥風標俗，題愁格力貧。
                </div>
                
                <div class="paragraph">
                    玉堆深媿白，黛潑不如彬。
                </div>
                
                <div class="paragraph">
                    埋去甘長往，移來忽併伸。
                </div>
                
                <div class="paragraph">
                    露噴秋洗髮，雲觸曉生津。
                </div>
                
                <div class="paragraph">
                    清越時堪叩，嵌崆永不磷。
                </div>
                
                <div class="paragraph">
                    似龍兼易擾，如虎豈難馴。
                </div>
                
                <div class="paragraph">
                    夜檻含星彩，晴軒爍日輪。
                </div>
                
                <div class="paragraph">
                    三人鐺脚看，一盞甕頭醇。
                </div>
                
                <div class="paragraph">
                    羅殺迎潮怒，干將插土皴。
                </div>
                
                <div class="paragraph">
                    沉沉吁可怪，瑟瑟比難臻。
                </div>
                
                <div class="paragraph">
                    鬭瑩寧饒璧，爭年不讓椿。
                </div>
                
                <div class="paragraph">
                    閑書堪試筆，醉坐好垂綸。
                </div>
                
                <div class="paragraph">
                    何啻爲三友，還應直萬緡。
                </div>
                
                <div class="paragraph">
                    貪看棋錯路，競愛酒記巡。
                </div>
                
                <div class="paragraph">
                    利若刀懸蜀，危於閣聳陳。
                </div>
                
                <div class="paragraph">
                    一拳終太小，五色却非純。
                </div>
                
                <div class="paragraph">
                    有泐應難待，無言詎可詢。
                </div>
                
                <div class="paragraph">
                    摩挲誇玉立，圍繞似環循。
                </div>
                
                <div class="paragraph">
                    爲匠雖非郢，吟詩莫謂秦。
                </div>
                
                <div class="paragraph">
                    須容一株上，題著舊詞臣。
                </div>
                
        </div>
    </div>
</body>

</html>