<!DOCTYPE html>
<html>

<head>
    <title>
        閒居多暇追敘舊遊成一百十韻
    </title>
    <meta name="keywords" content="閒居多暇追敘舊遊成一百十韻 -- 釋文珦">
    <meta name="description" content="閒居多暇追敘舊遊成一百十韻 -- 釋文珦">
    <meta property="og:title" content="閒居多暇追敘舊遊成一百十韻">
    <meta property="og:url" content="https://vwood.xyz/poetry/61d70051-b2aa-417a-9d8c-4a5517fa784d.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            閒居多暇追敘舊遊成一百十韻
        </h2>
        <div class="author"><a href="/author/8992aebf-eae2-4282-b200-818845f29abf.html" title="釋文珦" target="_blank">
                釋文珦
            </a> (宋)
        </div>
        <div class="paragraphs">
            
                <div class="paragraph">
                    予生駑且鈍，良御謾加鞭。
                </div>
                
                <div class="paragraph">
                    蹇步常居後，長途靡克前。
                </div>
                
                <div class="paragraph">
                    於焉辭里塾，竟爾向林泉。
                </div>
                
                <div class="paragraph">
                    魯誥方擩嚌，真乘又賾研。
                </div>
                
                <div class="paragraph">
                    孳孳羞愒日，矻矻自窮年。
                </div>
                
                <div class="paragraph">
                    靈嶽言猶在，天台筆已專。
                </div>
                
                <div class="paragraph">
                    玄珠因象得，祖印以心傳。
                </div>
                
                <div class="paragraph">
                    終覺符深妙，初非離簡編。
                </div>
                
                <div class="paragraph">
                    連環資講貫，涵泳藉詩篇。
                </div>
                
                <div class="paragraph">
                    斷斷無他技，愔愔合自然。
                </div>
                
                <div class="paragraph">
                    從來憎繫屬，其肯望陶甄。
                </div>
                
                <div class="paragraph">
                    謬忝諸公識，常推衆客先。
                </div>
                
                <div class="paragraph">
                    歲時頻問勞，旦夕競招延。
                </div>
                
                <div class="paragraph">
                    有意行方外，因思去日邊。
                </div>
                
                <div class="paragraph">
                    書探禹穴古，鑑入賀湖漣。
                </div>
                
                <div class="paragraph">
                    巖壑爭奇秀，涇溪互屬聯。
                </div>
                
                <div class="paragraph">
                    鄞江浮汗漫，雪竇踏雲煙。
                </div>
                
                <div class="paragraph">
                    曠望方壺表，高躋太白巔。
                </div>
                
                <div class="paragraph">
                    石橋誇聖所，華頂歷星躔。
                </div>
                
                <div class="paragraph">
                    羽洞僊蹤秘，丹丘地勢偏。
                </div>
                
                <div class="paragraph">
                    搘筇踰絕嶠，杭葦下中川。
                </div>
                
                <div class="paragraph">
                    秋蕩懷康樂，春池憶惠連。
                </div>
                
                <div class="paragraph">
                    尋猿過翠壁，訪鶴列青田。
                </div>
                
                <div class="paragraph">
                    古郡名存栝，仙都頂有蓮。
                </div>
                
                <div class="paragraph">
                    江峰何嵂崒，馮嶺足迍邅。
                </div>
                
                <div class="paragraph">
                    建涉東閩劇，茶從北苑煎。
                </div>
                
                <div class="paragraph">
                    武夷循窈窱，九曲愛回漩。
                </div>
                
                <div class="paragraph">
                    境接三山勝，名隨歷代遷。
                </div>
                
                <div class="paragraph">
                    層巒無間斷，一水自蜿蜒。
                </div>
                
                <div class="paragraph">
                    雪皷何深秀，滄溟可泝沿。
                </div>
                
                <div class="paragraph">
                    衣冠常繼踵，魚蟹不論錢。
                </div>
                
                <div class="paragraph">
                    正欲登衡霍，無端信杜鵑。
                </div>
                
                <div class="paragraph">
                    遊情方稍稍，歸思忽翩翩。
                </div>
                
                <div class="paragraph">
                    玄笠纔加首，青藜亦在肩。
                </div>
                
                <div class="paragraph">
                    未窮交廣際，俄返浙淮埏。
                </div>
                
                <div class="paragraph">
                    姑蔑墟難辨，金華洞可穿。
                </div>
                
                <div class="paragraph">
                    爛柯人已往，起石事堪箋。
                </div>
                
                <div class="paragraph">
                    新定人民質，桐廬物象妍。
                </div>
                
                <div class="paragraph">
                    閒詢吟士室，重扣釣臺舷。
                </div>
                
                <div class="paragraph">
                    風壤連吳越，雲山異隴汧。
                </div>
                
                <div class="paragraph">
                    富春聊憇止，古霅又周旋。
                </div>
                
                <div class="paragraph">
                    二水來天目，千峰列地𤲬。
                </div>
                
                <div class="paragraph">
                    麥畦螽揖揖，桑野蠋蜎蜎。
                </div>
                
                <div class="paragraph">
                    湖石偏求潤，山茅競摘鮮。
                </div>
                
                <div class="paragraph">
                    毘陵季子邑，陽羨蜀僊佃。
                </div>
                
                <div class="paragraph">
                    惠阜泉宜瀹，侯堂檜不蹎。
                </div>
                
                <div class="paragraph">
                    醜梨生槜李，佳紙出由拳。
                </div>
                
                <div class="paragraph">
                    漸聽華亭鶴，將求瀚海鱣。
                </div>
                
                <div class="paragraph">
                    闔廬當日霸，郛郭入門堅。
                </div>
                
                <div class="paragraph">
                    許越夫差誤，逃吳太伯賢。
                </div>
                
                <div class="paragraph">
                    唯應希范蠡，不必慕成鱄。
                </div>
                
                <div class="paragraph">
                    鐵甕州形固，金陵王氣宣。
                </div>
                
                <div class="paragraph">
                    山回石頭壯，江下海門遄。
                </div>
                
                <div class="paragraph">
                    南北茲爲限，英雄孰解填。
                </div>
                
                <div class="paragraph">
                    千齡難致詰，六代自相挻。
                </div>
                
                <div class="paragraph">
                    極目傷京汴，懸情比澗瀍。
                </div>
                
                <div class="paragraph">
                    未歸文武業，猶慕蟻羊羶。
                </div>
                
                <div class="paragraph">
                    今古雖興廢，山川但幅𢄙。
                </div>
                
                <div class="paragraph">
                    地多秦漢迹，碑少晉唐鎸。
                </div>
                
                <div class="paragraph">
                    題詠詩三百，經行路四千。
                </div>
                
                <div class="paragraph">
                    豺狼頻犯軛，蛟鰐屢驚船。
                </div>
                
                <div class="paragraph">
                    曉發蒙霜露，宵投閲望弦。
                </div>
                
                <div class="paragraph">
                    往來唯適興，遊戲豈離禪。
                </div>
                
                <div class="paragraph">
                    身外無餘嗜，行中頗自便。
                </div>
                
                <div class="paragraph">
                    雲山期浪跡，輦寺迫充員。
                </div>
                
                <div class="paragraph">
                    唯曰通宗說，何曾問陌阡。
                </div>
                
                <div class="paragraph">
                    短長皆以度，輕重必於權。
                </div>
                
                <div class="paragraph">
                    苦節貞徒爾，讒人不舍旃。
                </div>
                
                <div class="paragraph">
                    菲萋成貝錦，海嶽起埃涓。
                </div>
                
                <div class="paragraph">
                    事變安能測，冤深豈易湔。
                </div>
                
                <div class="paragraph">
                    采苓空自賦，齧檗竟誰憐。
                </div>
                
                <div class="paragraph">
                    悲寢難成夢，愁餐不下咽。
                </div>
                
                <div class="paragraph">
                    中心誠匪石，直道信如絃。
                </div>
                
                <div class="paragraph">
                    白首將沈穽，丹忱遂格天。
                </div>
                
                <div class="paragraph">
                    釋然消怨結，劃爾脫拘攣。
                </div>
                
                <div class="paragraph">
                    彼舌知何用，吾生固獨全。
                </div>
                
                <div class="paragraph">
                    青雲非所覬，白日且高眠。
                </div>
                
                <div class="paragraph">
                    頗覺閒情逸，渾無俗累牽。
                </div>
                
                <div class="paragraph">
                    餘生今老矣，此地盍終焉。
                </div>
                
                <div class="paragraph">
                    杖爲看山拄，裳因涉澗褰。
                </div>
                
                <div class="paragraph">
                    祇堪朋鹿豕，庶免懼鷹鸇。
                </div>
                
                <div class="paragraph">
                    于以存吾拙，休教謂我儇。
                </div>
                
                <div class="paragraph">
                    淺深隨象兔，飛躍任魚鳶。
                </div>
                
                <div class="paragraph">
                    門小無三逕，居幽止數椽。
                </div>
                
                <div class="paragraph">
                    調琴新得譜，坐客舊無氈。
                </div>
                
                <div class="paragraph">
                    旨蓄常留甕，胡麻或滿篅。
                </div>
                
                <div class="paragraph">
                    但令山在目，肯顧雪盈顛。
                </div>
                
                <div class="paragraph">
                    野飯忘精鑿，山肴略豆籩。
                </div>
                
                <div class="paragraph">
                    未嘗嫌菲薄，自足養衰孱。
                </div>
                
                <div class="paragraph">
                    陋室茅充瓦，寒衣艾當綿。
                </div>
                
                <div class="paragraph">
                    冷非塵境外，靜是悟因緣。
                </div>
                
                <div class="paragraph">
                    盡棄殘書帙，唯留古硯甎。
                </div>
                
                <div class="paragraph">
                    雲歸多在樹，泉落自成淵。
                </div>
                
                <div class="paragraph">
                    孤鶻翻霄健，羣猱上木獧。
                </div>
                
                <div class="paragraph">
                    水邊梅的皪，雨際竹嬋娟。
                </div>
                
                <div class="paragraph">
                    貞勁期松柏，芳馨尚葯荃。
                </div>
                
                <div class="paragraph">
                    草間龍腦出，木末兔絲懸。
                </div>
                
                <div class="paragraph">
                    澹若忘吾我，蕭然去糾纏。
                </div>
                
                <div class="paragraph">
                    已能齊指馬，豈復記蹄筌。
                </div>
                
                <div class="paragraph">
                    元自師調御，還曾訊偓佺。
                </div>
                
                <div class="paragraph">
                    無心方契佛，有藥未爲仙。
                </div>
                
                <div class="paragraph">
                    置窟嗟毚兔，遺身愛蛻蟬。
                </div>
                
                <div class="paragraph">
                    岸登當捨筏，卜妄不須篿。
                </div>
                
                <div class="paragraph">
                    覓句歸陶謝，觀空體竺乾。
                </div>
                
                <div class="paragraph">
                    性天宜爽朗，戒月要孤圓。
                </div>
                
                <div class="paragraph">
                    病起形神改，年加膂力愆。
                </div>
                
                <div class="paragraph">
                    齒疎亡兩版，面瘠露雙顴。
                </div>
                
                <div class="paragraph">
                    百歲人應少，諸塵相盡捐。
                </div>
                
                <div class="paragraph">
                    客來歌九辨，僧至說三玄。
                </div>
                
                <div class="paragraph">
                    白石常同煮，青葵亦共搴。
                </div>
                
                <div class="paragraph">
                    虛懷本無取，那得更悁悁。
                </div>
                
        </div>
    </div>
</body>

</html>