<!DOCTYPE html>
<html>

<head>
    <title>
        天台歌
    </title>
    <meta name="keywords" content="天台歌 -- 喻良能">
    <meta name="description" content="天台歌 -- 喻良能">
    <meta property="og:title" content="天台歌">
    <meta property="og:url" content="https://vwood.xyz/poetry/c686308c-6503-4eb8-b87c-f4711c532338.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            天台歌
        </h2>
        <div class="author"><a href="/author/715f3fd1-f5e6-480f-92bf-e811009a94fa.html" title="喻良能" target="_blank">
                喻良能
            </a> (宋)
        </div>
        <div class="paragraphs">
            
                <div class="paragraph">
                    涉海神仙誇蓬萊，登陸勝地稱天台。
                </div>
                
                <div class="paragraph">
                    天台枕海連四明，萬峯千嶺相縈迴。
                </div>
                
                <div class="paragraph">
                    赤城繡出綺霞色，瀑布界破瑶山青。
                </div>
                
                <div class="paragraph">
                    神仙居處寸步有，遊人白日迷杳冥。
                </div>
                
                <div class="paragraph">
                    剡溪昔年有二客，五月此山同采摘。
                </div>
                
                <div class="paragraph">
                    只知采采不盈筐，不覺行行失歸陌。
                </div>
                
                <div class="paragraph">
                    龜腸蟬腹忽鳴饑，傾壺進食欲令誰。
                </div>
                
                <div class="paragraph">
                    山桃一顆垂林畔，共食歘然肌骨換。
                </div>
                
                <div class="paragraph">
                    下山得水澗石中，以手飲之還濯盥。
                </div>
                
                <div class="paragraph">
                    又見蕪菁出山腰，一杯圓轉中流漂。
                </div>
                
                <div class="paragraph">
                    二人相顧却相謂，此地去人應不遥。
                </div>
                
                <div class="paragraph">
                    過溪水深四尺許，又度一山逢二女。
                </div>
                
                <div class="paragraph">
                    韶顔艷色世所無，南國東鄰何足數。
                </div>
                
                <div class="paragraph">
                    笑喚劉晨阮肇名，相識渾如舊有情。
                </div>
                
                <div class="paragraph">
                    問郎若箇來何晚，遂即殷勤相奉迎。
                </div>
                
                <div class="paragraph">
                    入戶幔帷殊不惡，錯落珍珠與瓔珞。
                </div>
                
                <div class="paragraph">
                    只將左右幾青衣，也勝人間誇綽約。
                </div>
                
                <div class="paragraph">
                    逡巡進脯飯胡麻，瓊杯片片斟流霞。
                </div>
                
                <div class="paragraph">
                    不知仙客來何處，各把宮桃慶女家。
                </div>
                
                <div class="paragraph">
                    歌吹嘈嘈張內樂，顔色有歡情有樂。
                </div>
                
                <div class="paragraph">
                    金鴉飛入向虞淵，客散虛堂掩簾箔。
                </div>
                
                <div class="paragraph">
                    夜深各擁一仙娥，泛泛鴛鴦在綠波。
                </div>
                
                <div class="paragraph">
                    和鳴乍自秦簫起，行雨初從楚夢過。
                </div>
                
                <div class="paragraph">
                    瞥然一留因半載，天氣常如三月在。
                </div>
                
                <div class="paragraph">
                    百鳥哀鳴不可聞，感此茫茫愁似海。
                </div>
                
                <div class="paragraph">
                    俗緣未斷身未輕，思歸日有求歸聲。
                </div>
                
                <div class="paragraph">
                    更招女伴作離樂，共寫深衷無限誠。
                </div>
                
                <div class="paragraph">
                    曲終一出山中洞，萬里雲烟空目送。
                </div>
                
                <div class="paragraph">
                    歸來不見去時人，寂寞驚魂若春夢。
                </div>
                
                <div class="paragraph">
                    子孫雖在不相知，欲尋舊路已多歧。
                </div>
                
                <div class="paragraph">
                    棊迷柯嶺難重見，花失桃源空自悲。
                </div>
                
                <div class="paragraph">
                    風流雲散令人惜，至今猶唱阮郎歸。
                </div>
                
        </div>
    </div>
</body>

</html>