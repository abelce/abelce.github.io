<!DOCTYPE html>
<html>

<head>
    <title>
        自敘六十韻
    </title>
    <meta name="keywords" content="自敘六十韻 -- 高斯得">
    <meta name="description" content="自敘六十韻 -- 高斯得">
    <meta property="og:title" content="自敘六十韻">
    <meta property="og:url" content="https://vwood.xyz/poetry/c7d10fe9-e239-4a14-b1b4-7020b93275b6.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            自敘六十韻
        </h2>
        <div class="author"><a href="/author/8d87cbb9-dde0-44e3-addf-4560b2f0655d.html" title="高斯得" target="_blank">
                高斯得
            </a> (宋)
        </div>
        <div class="paragraphs">
            
                <div class="paragraph">
                    蒼蒼大峩山，高標致青天。
                </div>
                
                <div class="paragraph">
                    西江走其下，東井躔其顛。
                </div>
                
                <div class="paragraph">
                    積此二儀氣，鍾爲萬古賢。
                </div>
                
                <div class="paragraph">
                    粵從揚馬來，作者接項肩。
                </div>
                
                <div class="paragraph">
                    我家高陽氏，遂古已嬋嫣。
                </div>
                
                <div class="paragraph">
                    爰及開府公，世德乃昭宣。
                </div>
                
                <div class="paragraph">
                    挺生六男子，如鼇海上連。
                </div>
                
                <div class="paragraph">
                    逢時供世用，報國或軀捐。
                </div>
                
                <div class="paragraph">
                    二季遇明主，皇極佐後先。
                </div>
                
                <div class="paragraph">
                    英芬播家國，餘輝照山川。
                </div>
                
                <div class="paragraph">
                    咨予食舊德，一綫千鈞懸。
                </div>
                
                <div class="paragraph">
                    結髮日礱砥，植節圖貞堅。
                </div>
                
                <div class="paragraph">
                    龍飛四十春，先皇始招延。
                </div>
                
                <div class="paragraph">
                    絳侯正驕主，答策聊相鎸。
                </div>
                
                <div class="paragraph">
                    無心得天下，人力何有焉。
                </div>
                
                <div class="paragraph">
                    有司矜其愚，寘之龜列前。
                </div>
                
                <div class="paragraph">
                    先人既死城，□遭禍愈挻。
                </div>
                
                <div class="paragraph">
                    挈身歸君父，叨沐登史筵。
                </div>
                
                <div class="paragraph">
                    是時嘉熙末，大臣私自便。
                </div>
                
                <div class="paragraph">
                    抗疏警其偷，側目尤讒言。
                </div>
                
                <div class="paragraph">
                    未幾孽嵩來，當國恣且專。
                </div>
                
                <div class="paragraph">
                    白發竝相議，一斥踰三年。
                </div>
                
                <div class="paragraph">
                    祁公俄入相，招我赤城邊。
                </div>
                
                <div class="paragraph">
                    公尋薨于位，游老司陶甄。
                </div>
                
                <div class="paragraph">
                    蓄縮多畏忌，百壬閙煎煎。
                </div>
                
                <div class="paragraph">
                    汲黯又妄發，羣厖益呀喧。
                </div>
                
                <div class="paragraph">
                    卧家百餘日，遂棹嚴灘船。
                </div>
                
                <div class="paragraph">
                    偶乘浙東傳，入手埋輪權。
                </div>
                
                <div class="paragraph">
                    南床有婦翁，出柙流饞涎。
                </div>
                
                <div class="paragraph">
                    劾章格不下，使者反歸田。
                </div>
                
                <div class="paragraph">
                    流落經七載，那復凌翔鵷。
                </div>
                
                <div class="paragraph">
                    淳祐更化瑟，弓旌羅八纏。
                </div>
                
                <div class="paragraph">
                    例叨赤車使，收召湘江壖。
                </div>
                
                <div class="paragraph">
                    南宮甫踰月，遂玷蓬萊仙。
                </div>
                
                <div class="paragraph">
                    仍侍玉皇案，兼操金匱篇。
                </div>
                
                <div class="paragraph">
                    主恩海嶽比，每欲輸塵涓。
                </div>
                
                <div class="paragraph">
                    謝吳對持鉉，國勢如舟偏。
                </div>
                
                <div class="paragraph">
                    薰蕕共一器，兩黨操戈鋋。
                </div>
                
                <div class="paragraph">
                    予與趙徐輩，放逐紛聯翩。
                </div>
                
                <div class="paragraph">
                    吳公亦去相，國事堪潸然。
                </div>
                
                <div class="paragraph">
                    荏苒兵難作，擾攘紛戈鋋。
                </div>
                
                <div class="paragraph">
                    吳公再秉鈞，首議賈生篇。
                </div>
                
                <div class="paragraph">
                    諸梁尚當路，公願竟以愆。
                </div>
                
                <div class="paragraph">
                    亡何事大異，萊國冤南遷。
                </div>
                
                <div class="paragraph">
                    國忠亂天經，黨禍何連延。
                </div>
                
                <div class="paragraph">
                    傷哉淳祐士，蕭艾化蘭荃。
                </div>
                
                <div class="paragraph">
                    腰金空照地，噤如秋後蟬。
                </div>
                
                <div class="paragraph">
                    嗟我亦何人，趙璧乃獨全。
                </div>
                
                <div class="paragraph">
                    挂舌坐林間，嫠憂耿無眠。
                </div>
                
                <div class="paragraph">
                    一旦彗星出，應詔言數千。
                </div>
                
                <div class="paragraph">
                    歷數蔡京罪，請收賈充權。
                </div>
                
                <div class="paragraph">
                    書遏不得上，龍髯已飛天。
                </div>
                
                <div class="paragraph">
                    尚有聞戒集，祕之未敢傳。
                </div>
                
                <div class="paragraph">
                    其間朝陽吟，好事達湖弦。
                </div>
                
                <div class="paragraph">
                    幾欲齒姦鈇，終虞隕深淵。
                </div>
                
                <div class="paragraph">
                    偃蹇踰十載，冰山尚頑堅。
                </div>
                
                <div class="paragraph">
                    不學李拾遺，盡付酒家錢。
                </div>
                
                <div class="paragraph">
                    不學杜拾遺，窮愁詩自傳。
                </div>
                
                <div class="paragraph">
                    聖涯浩無際，前路渺以緜。
                </div>
                
                <div class="paragraph">
                    且復繫寸景，終予犀革編。
                </div>
                
        </div>
    </div>
</body>

</html>