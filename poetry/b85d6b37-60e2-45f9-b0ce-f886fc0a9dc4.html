<!DOCTYPE html>
<html>

<head>
    <title>
        日食罪言
    </title>
    <meta name="keywords" content="日食罪言 -- 姚勉">
    <meta name="description" content="日食罪言 -- 姚勉">
    <meta property="og:title" content="日食罪言">
    <meta property="og:url" content="https://vwood.xyz/poetry/b85d6b37-60e2-45f9-b0ce-f886fc0a9dc4.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            日食罪言
        </h2>
        <div class="author"><a href="/author/ed9b62d6-78f4-488d-a164-ba4e32b08210.html" title="姚勉" target="_blank">
                姚勉
            </a> (宋)
        </div>
        <div class="paragraphs">
            
                <div class="paragraph">
                    皇帝十四載，新元紀嘉熙。
                </div>
                
                <div class="paragraph">
                    仲冬戊寅朔，午漏方中時。
                </div>
                
                <div class="paragraph">
                    朔風震丘壑，猛籟號枯枝。
                </div>
                
                <div class="paragraph">
                    黯如商雪天，四野昏垂垂。
                </div>
                
                <div class="paragraph">
                    晝炊煙始息，暝色來庭帷。
                </div>
                
                <div class="paragraph">
                    雞登杙榤立，鳥急林梢棲。
                </div>
                
                <div class="paragraph">
                    頗訝南至後，晷度宜舒遲。
                </div>
                
                <div class="paragraph">
                    胡爲景尚促，疾甚駒隙馳。
                </div>
                
                <div class="paragraph">
                    兒童忽走報，日壁無全規。
                </div>
                
                <div class="paragraph">
                    倉忙出仰視，如月初蛾眉。
                </div>
                
                <div class="paragraph">
                    金烏失焰彩，玉象潜光輝。
                </div>
                
                <div class="paragraph">
                    蒼天玳瑁色，列宿爭依稀。
                </div>
                
                <div class="paragraph">
                    老稚相喧呼，伐社沸鼓鼙。
                </div>
                
                <div class="paragraph">
                    不知何物怪，掩此清陽暉。
                </div>
                
                <div class="paragraph">
                    吾聞陰陽家，日月以曆推。
                </div>
                
                <div class="paragraph">
                    日遲月行速，贏縮數不齊。
                </div>
                
                <div class="paragraph">
                    遇朔必會合，差忒無毫釐。
                </div>
                
                <div class="paragraph">
                    氣盛或相掩，二曜斯一虧。
                </div>
                
                <div class="paragraph">
                    望日日掩月，陽感陰故衰。
                </div>
                
                <div class="paragraph">
                    朔日月掩日，陰盛陽乃微。
                </div>
                
                <div class="paragraph">
                    又聞玉川子，月蝕曾有詩。
                </div>
                
                <div class="paragraph">
                    謂此日月者，天眼生東西。
                </div>
                
                <div class="paragraph">
                    兩眼不相攻，相食其說非。
                </div>
                
                <div class="paragraph">
                    食月乃蟆精，伊慼蓋自貽。
                </div>
                
                <div class="paragraph">
                    吾觀作詩人，志各有所之。
                </div>
                
                <div class="paragraph">
                    玉川特寓諫，假此爲之辭。
                </div>
                
                <div class="paragraph">
                    日月有蟾烏，此事本怪奇。
                </div>
                
                <div class="paragraph">
                    况自食其光，安能走而飛。
                </div>
                
                <div class="paragraph">
                    書稱辰弗集，天象昏且迷。
                </div>
                
                <div class="paragraph">
                    則知交相食，此說當勿疑。
                </div>
                
                <div class="paragraph">
                    思既得其說，傷心重嗟咨。
                </div>
                
                <div class="paragraph">
                    日爲衆陽宗，萬象皆影隨。
                </div>
                
                <div class="paragraph">
                    今者何不臧，陰精奪炎曦。
                </div>
                
                <div class="paragraph">
                    仰空不能救，涕泗紛交頤。
                </div>
                
                <div class="paragraph">
                    嗟嗟今之歲，天屢彰其威。
                </div>
                
                <div class="paragraph">
                    星文沓示變，雷震洊失宜。
                </div>
                
                <div class="paragraph">
                    越在夏五月，鬰攸煽京畿。
                </div>
                
                <div class="paragraph">
                    六月既望後，月蝕主旱饑。
                </div>
                
                <div class="paragraph">
                    今茲復日食，災異何繁滋。
                </div>
                
                <div class="paragraph">
                    天意不虛示，坐井聊管窺。
                </div>
                
                <div class="paragraph">
                    即天以論人，日君而月妃。
                </div>
                
                <div class="paragraph">
                    關雎哀窈窕，意在賢才思。
                </div>
                
                <div class="paragraph">
                    靡曼或盈前，必爲物欲移。
                </div>
                
                <div class="paragraph">
                    今者日之蝕，或恐由宮闈。
                </div>
                
                <div class="paragraph">
                    然而吾君聖，未必耽燕私。
                </div>
                
                <div class="paragraph">
                    君象日而尊，臣象月而卑。
                </div>
                
                <div class="paragraph">
                    正心在朝廷，昭德可塞違。
                </div>
                
                <div class="paragraph">
                    國柄或竊弄，耳目相蔽欺。
                </div>
                
                <div class="paragraph">
                    今者日之食，亦恐由羣兒。
                </div>
                
                <div class="paragraph">
                    然而吾君明，朝豈庸盲癡。
                </div>
                
                <div class="paragraph">
                    人主向明治，武力不可隳。
                </div>
                
                <div class="paragraph">
                    方今北有敵，負壘驚邊陲。
                </div>
                
                <div class="paragraph">
                    戰士怯不勇，塞馬紛驕嘶。
                </div>
                
                <div class="paragraph">
                    今者日之食，或由邊事危。
                </div>
                
                <div class="paragraph">
                    然而吾君武，安肯假彼資。
                </div>
                
                <div class="paragraph">
                    重念此三者，急務誠在茲。
                </div>
                
                <div class="paragraph">
                    萬一或有是，是即變所基。
                </div>
                
                <div class="paragraph">
                    應天不以文，減撤徒兒嬉。
                </div>
                
                <div class="paragraph">
                    如人喪厥明，必求良藥醫。
                </div>
                
                <div class="paragraph">
                    一片葵藿心，祇恐天未知。
                </div>
                
                <div class="paragraph">
                    何當排閶闔，碎首彤玉墀。
                </div>
                
                <div class="paragraph">
                    一篇痛哭策，歷寫心傷悲。
                </div>
                
                <div class="paragraph">
                    一者何所陳，無逸爲元龜。
                </div>
                
                <div class="paragraph">
                    暗室屋漏中，肅如對神祇。
                </div>
                
                <div class="paragraph">
                    願爲楚莊王，規諫從樊姬。
                </div>
                
                <div class="paragraph">
                    毋效漢成帝，溫柔老昭儀。
                </div>
                
                <div class="paragraph">
                    天君必清徹，智燭光發揮。
                </div>
                
                <div class="paragraph">
                    如日麗中天，煌煌明作離。
                </div>
                
                <div class="paragraph">
                    二者何所陳，用賢登臯夔。
                </div>
                
                <div class="paragraph">
                    選衆立一相，國論公主持。
                </div>
                
                <div class="paragraph">
                    烏臺執白簡，妙選剛正姿。
                </div>
                
                <div class="paragraph">
                    戚里勿柄授，貂璫毋印纍。
                </div>
                
                <div class="paragraph">
                    朝廷豁氛翳，在位銷脂韋。
                </div>
                
                <div class="paragraph">
                    末光依漢日，天子是倚毗。
                </div>
                
                <div class="paragraph">
                    三者何所陳，張皇吾六師。
                </div>
                
                <div class="paragraph">
                    擊楫如逖輩，天寵畀節麾。
                </div>
                
                <div class="paragraph">
                    賣國若檜等，電掃無孑遺。
                </div>
                
                <div class="paragraph">
                    練軍明賞罰，勇銳奔熊羆。
                </div>
                
                <div class="paragraph">
                    南越頸可纓，中行背必笞。
                </div>
                
                <div class="paragraph">
                    如日照霜雪，殄滅何難爲。
                </div>
                
                <div class="paragraph">
                    凡此三說者，中心久思維。
                </div>
                
                <div class="paragraph">
                    明白可舉行，匪曰徒費詞。
                </div>
                
                <div class="paragraph">
                    能轉亂爲治，可回災爲釐。
                </div>
                
                <div class="paragraph">
                    不學后羿射，不效夸父追。
                </div>
                
                <div class="paragraph">
                    捧輪上扶桑，洗光出咸池。
                </div>
                
                <div class="paragraph">
                    蒼生照共仰，九土光咸晞。
                </div>
                
                <div class="paragraph">
                    五色太平象，重暈中興期。
                </div>
                
                <div class="paragraph">
                    昊穹耀華彩，萬國長瞻依。
                </div>
                
        </div>
    </div>
</body>

</html>