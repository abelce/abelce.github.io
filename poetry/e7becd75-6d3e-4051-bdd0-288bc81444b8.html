<!DOCTYPE html>
<html>

<head>
    <title>
        白雀歌（幷進表）
    </title>
    <meta name="keywords" content="白雀歌（幷進表） -- 張永進">
    <meta name="description" content="白雀歌（幷進表） -- 張永進">
    <meta property="og:title" content="白雀歌（幷進表）">
    <meta property="og:url" content="https://vwood.xyz/poetry/e7becd75-6d3e-4051-bdd0-288bc81444b8.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            白雀歌（幷進表）
        </h2>
        <div class="author"><a href="/author/71f306cd-0c16-4590-b189-0100e489b3a6.html" title="張永進" target="_blank">
                張永進
            </a> (唐)
        </div>
        <div class="paragraphs">
            
                <div class="paragraph">
                    白雀飛來過白亭，鼓翅翻身入帝城。
                </div>
                
                <div class="paragraph">
                    深向後宮呈寶瑞，玉樓高處送嘉聲。
                </div>
                
                <div class="paragraph">
                    白衣白鞟白紗巾，白馬銀鞍珮白纓。
                </div>
                
                <div class="paragraph">
                    自古不聞書不戰，一劍能却百萬兵。
                </div>
                
                <div class="paragraph">
                    王母本住在崑崙，爲貢白環來入秦。
                </div>
                
                <div class="paragraph">
                    漢武遙指東方朔，朕感白霞天上人。
                </div>
                
                <div class="paragraph">
                    紫亭南嶺白狼遊，爲效禎祥屬此州，昔日周王呈九尾，爭似如今耀斗牛。
                </div>
                
                <div class="paragraph">
                    白旗白紱白旄頭，白玉雕鞍白瑞鳩，築壇待拜天郊後，自有金星助冕旒。
                </div>
                
                <div class="paragraph">
                    白巖聖迹俯王都，玉女乘虛定五湖。
                </div>
                
                <div class="paragraph">
                    白廣山巔雲繚繞，人歌聖德滿長衢。
                </div>
                
                <div class="paragraph">
                    金鞍山上白犛牛，擺撼霜毛始舉頭。
                </div>
                
                <div class="paragraph">
                    遶泉百匝騰空去，保王社稷定徽猷。
                </div>
                
                <div class="paragraph">
                    白山隄下白澄津，一道長河夾岸春。
                </div>
                
                <div class="paragraph">
                    白雪梨花連萬朶，王向東樓擁白雲。
                </div>
                
                <div class="paragraph">
                    東苑西園池白蘋（王校作「蓰」），白渠流水好陽春。
                </div>
                
                <div class="paragraph">
                    六宮盡是名家子，白羅綽約玉顏新。
                </div>
                
                <div class="paragraph">
                    平河北澤白龍宮，賀拔爲王此處逢。
                </div>
                
                <div class="paragraph">
                    昨來再起興雲雨，爲贊君王瑞一同。
                </div>
                
                <div class="paragraph">
                    嵯峨萬丈聳金山，白雲凝霜古聖壇。
                </div>
                
                <div class="paragraph">
                    金鞍長掛湫南樹，神通日夜助王歡。
                </div>
                
                <div class="paragraph">
                    山出西南獨秀高，白霞爲蓋繞周遭。
                </div>
                
                <div class="paragraph">
                    山腹有泉深萬丈，白龍時復震波濤。
                </div>
                
                <div class="paragraph">
                    白樓素屏白銀鈎，砌玉龍墀對五侯。
                </div>
                
                <div class="paragraph">
                    雉尾扇移香案出，似月如霜複殿幽。
                </div>
                
                <div class="paragraph">
                    白牙歸子白鎧鑪，倚障虬蟠銜白珠。
                </div>
                
                <div class="paragraph">
                    白衣童子携白紱，宮官執持（以上在伯二五九四號卷子）銀涶盂。
                </div>
                
                <div class="paragraph">
                    應須築殿白金欄，上稟金方頂蓋圓，白玉壘階爲蹬道，工輪化出大羅天。
                </div>
                
                <div class="paragraph">
                    白衣殿下白頭臣，廣運籌謀奉一人。
                </div>
                
                <div class="paragraph">
                    白帝化高千古後，猶傳盛德比松筠。
                </div>
                
                <div class="paragraph">
                    白衣居士寫金經，誓弼人王不出庭。
                </div>
                
                <div class="paragraph">
                    八大金剛持寶杵，長當護念我王城。
                </div>
                
                <div class="paragraph">
                    白壇白社白蓮花，大聖携持薦一家。
                </div>
                
                <div class="paragraph">
                    太子福延千萬葉，王妃長降五香車。
                </div>
                
                <div class="paragraph">
                    樓成白璧鑽珠珍，五部龍軒倚桷新。
                </div>
                
                <div class="paragraph">
                    葛拱白平紅鏤頂，白龍行雨灑埃塵。
                </div>
                
                <div class="paragraph">
                    白旌神纛樹龍墀，白象銜珠盡合儀。
                </div>
                
                <div class="paragraph">
                    春光駕幸東城苑，雅樂前臨日月旗。
                </div>
                
                <div class="paragraph">
                    百官在國惣酋豪，白刃交馳未告勞。
                </div>
                
                <div class="paragraph">
                    爲感我王洪澤厚，盡能平虜展戎韜。
                </div>
                
                <div class="paragraph">
                    白裾皂履出衆羣，國舅溫恭自束身。
                </div>
                
                <div class="paragraph">
                    羅公挺拔摧兇敵，按劍先登渾舍人。
                </div>
                
                <div class="paragraph">
                    白雪山巖澣海清，六戎交臂必須平。
                </div>
                
                <div class="paragraph">
                    我王自有如神將，沙南委付宋中丞。
                </div>
                
                <div class="paragraph">
                    白屋藏金鎮國豐，進達偏能報虜戎。
                </div>
                
                <div class="paragraph">
                    樓蘭獻捷千人喜，敕賜紅袍與上功。
                </div>
                
                <div class="paragraph">
                    文通守節白如銀，出入王宮潔一身。
                </div>
                
                <div class="paragraph">
                    每向三危修令得，唯祈寶壽薦明君。
                </div>
                
                <div class="paragraph">
                    𡩕（王校作「填」）詞陳白未能休，筆勢相催白汗流。
                </div>
                
                <div class="paragraph">
                    願見金山明聖主，延齡滄海萬千秋。
                </div>
                
        </div>
    </div>
</body>

</html>