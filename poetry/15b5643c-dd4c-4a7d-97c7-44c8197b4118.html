<!DOCTYPE html>
<html>

<head>
    <title>
        送丘子正以能書入都併呈徐容齋閻靖軒盧處道集賢翰林三學士
    </title>
    <meta name="keywords" content="送丘子正以能書入都併呈徐容齋閻靖軒盧處道集賢翰林三學士 -- 方回">
    <meta name="description" content="送丘子正以能書入都併呈徐容齋閻靖軒盧處道集賢翰林三學士 -- 方回">
    <meta property="og:title" content="送丘子正以能書入都併呈徐容齋閻靖軒盧處道集賢翰林三學士">
    <meta property="og:url" content="https://vwood.xyz/poetry/15b5643c-dd4c-4a7d-97c7-44c8197b4118.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            送丘子正以能書入都併呈徐容齋閻靖軒盧處道集賢翰林三學士
        </h2>
        <div class="author"><a href="/author/0638b753-df80-43e0-97db-b8ac9db099a6.html" title="方回" target="_blank">
                方回
            </a> (宋)
        </div>
        <div class="paragraphs">
            
                <div class="paragraph">
                    君不見古來九關虎豹守，入仕艱難無不有。
                </div>
                
                <div class="paragraph">
                    興能一札秋槐黄，芒鞋布裙天下走。
                </div>
                
                <div class="paragraph">
                    攀援龍鱗萬萬手，咳唾驪珠萬萬口。
                </div>
                
                <div class="paragraph">
                    蓬萊無路弱水隔，七上十上空白首。
                </div>
                
                <div class="paragraph">
                    邂逅登名豈不偶，選坑沉淪十八九。
                </div>
                
                <div class="paragraph">
                    光範三書徒爾忙，子公一紙焉所取。
                </div>
                
                <div class="paragraph">
                    書生身體縱著翅，飛聲未辦廷臣右。
                </div>
                
                <div class="paragraph">
                    還知氣至天地春，花者必花柳必柳。
                </div>
                
                <div class="paragraph">
                    中庸末章八引詩，三詩首言士所爲。
                </div>
                
                <div class="paragraph">
                    衣錦尚絅潜雖伏，屋漏不高天聽卑。
                </div>
                
                <div class="paragraph">
                    至隠至微至顯見，鬼神森列何可欺。
                </div>
                
                <div class="paragraph">
                    斗間有氣射古劍，石上無根生瑞芝。
                </div>
                
                <div class="paragraph">
                    快雨乍晴虹霓起，蟄蟲欲振雷霆馳。
                </div>
                
                <div class="paragraph">
                    靜中根本動中發，闇處精神明處知。
                </div>
                
                <div class="paragraph">
                    禊帖昔秘永禪師，不過紙上王羲之。
                </div>
                
                <div class="paragraph">
                    御史蕭翼百計取，公等乃有胸中奇。
                </div>
                
                <div class="paragraph">
                    胸中奇者五色筆，可以補天可活國。
                </div>
                
                <div class="paragraph">
                    宗彝作繪衮作火，可但能書梵王譯。
                </div>
                
                <div class="paragraph">
                    此之所寶玉非石，求而不藏卞和泣。
                </div>
                
                <div class="paragraph">
                    良賈韞匵什其襲，藏而不求價倍百。
                </div>
                
                <div class="paragraph">
                    公等翰墨今第一，誰云識字不得力。
                </div>
                
                <div class="paragraph">
                    借徑文藝以致身，勳名政要無心得。
                </div>
                
                <div class="paragraph">
                    九萬里迅扶摇風，今日朝廷貞觀同。
                </div>
                
                <div class="paragraph">
                    聯翩房杜肩王魏，試代常何草封事。
                </div>
                
        </div>
    </div>
</body>

</html>