<!DOCTYPE html>
<html>

<head>
    <title>
        泊平望弔玄真子
    </title>
    <meta name="keywords" content="泊平望弔玄真子 -- 孫銳">
    <meta name="description" content="泊平望弔玄真子 -- 孫銳">
    <meta property="og:title" content="泊平望弔玄真子">
    <meta property="og:url" content="https://vwood.xyz/poetry/d35dcecd-9d62-4c57-afff-4391a4666dfc.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            泊平望弔玄真子
        </h2>
        <div class="author"><a href="/author/43dd84c8-5bdc-44c4-a72c-580eabe9ca78.html" title="孫銳" target="_blank">
                孫銳
            </a> (宋)
        </div>
        <div class="paragraphs">
            
                <div class="paragraph">
                    仙非勝地仙不昇，地非仙跡地不靈。
                </div>
                
                <div class="paragraph">
                    古今絕勝天下景，多爲羽客梯雲軿。
                </div>
                
                <div class="paragraph">
                    松江之南平望驛，千古清名垂載籍。
                </div>
                
                <div class="paragraph">
                    遺基廢井雖不存，依舊湖光接天碧。
                </div>
                
                <div class="paragraph">
                    我聞在昔張玄真，平生活計一釣綸。
                </div>
                
                <div class="paragraph">
                    浮家泛宅戲人世，龜魚爲友蒹葭鄰。
                </div>
                
                <div class="paragraph">
                    故人分符刺苕水，東遊歷遍溪山美。
                </div>
                
                <div class="paragraph">
                    翩然聯璧至此鄉，回視塵寰如敝屣。
                </div>
                
                <div class="paragraph">
                    酒酣水戲身甚輕，席行水面同舟聲。
                </div>
                
                <div class="paragraph">
                    祥雲瑞鶴然至，泛此凌空歸太清。
                </div>
                
                <div class="paragraph">
                    西塞山邊飛白鷺，其間儘有朝元路。
                </div>
                
                <div class="paragraph">
                    綠蓑平日恣遨遊，何忍臨岐弗相顧。
                </div>
                
                <div class="paragraph">
                    爭知萬頃玻璃中，清都紫府遥相通。
                </div>
                
                <div class="paragraph">
                    故來成此一奇事，欲將名姓傳無窮。
                </div>
                
                <div class="paragraph">
                    風帆過後沙鳥墜，靈跡雖存人不記。
                </div>
                
                <div class="paragraph">
                    白蘋紅蓼自爭妍，誰識此爲真福地。
                </div>
                
                <div class="paragraph">
                    何人好事能揮金，結廬繪像湖之陰。
                </div>
                
                <div class="paragraph">
                    寒泉一盞薦秋菊，往來不負詩人心。
                </div>
                
                <div class="paragraph">
                    玄真今在天何處，獨立河梁望飈馭。
                </div>
                
                <div class="paragraph">
                    丹臺玉籍若相容，携手乘風共歸去。
                </div>
                
        </div>
    </div>
</body>

</html>