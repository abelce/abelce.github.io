<!DOCTYPE html>
<html>

<head>
    <title>
        慈寧壽慶曲
    </title>
    <meta name="keywords" content="慈寧壽慶曲 -- 劉才邵">
    <meta name="description" content="慈寧壽慶曲 -- 劉才邵">
    <meta property="og:title" content="慈寧壽慶曲">
    <meta property="og:url" content="https://vwood.xyz/poetry/851cf157-7494-45cc-b8cb-690917b14f58.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            慈寧壽慶曲
        </h2>
        <div class="author"><a href="/author/7839a9d3-4588-4c0c-91de-be6f0b95ce9d.html" title="劉才邵" target="_blank">
                劉才邵
            </a> (宋)
        </div>
        <div class="paragraphs">
            
                <div class="paragraph">
                    鳳凰山下瑞煙濃，湖海凝光秋正中。
                </div>
                
                <div class="paragraph">
                    流星驛騎如飛電，來奏吉語聞天聰。
                </div>
                
                <div class="paragraph">
                    龍舟移棹渡淮水，金車歸來長樂宫。
                </div>
                
                <div class="paragraph">
                    詔書即日嚴法駕，出迎不憚勞清躬。
                </div>
                
                <div class="paragraph">
                    曉鐘傳箭金門開，翠華赫弈從天來。
                </div>
                
                <div class="paragraph">
                    繡旗拂雲勢偃蹇，綵仗照日光徘徊。
                </div>
                
                <div class="paragraph">
                    漢宫威儀重烜赫，天宇披豁無氛埃。
                </div>
                
                <div class="paragraph">
                    里閭縱觀萬人喜，秋城一變成春臺。
                </div>
                
                <div class="paragraph">
                    高檣影轉龍負舟，平河清淺乘安流。
                </div>
                
                <div class="paragraph">
                    臨平山色映雕輦，草木光榮佳氣浮。
                </div>
                
                <div class="paragraph">
                    龍輿照耀金開鱗，御幄對起高連雲。
                </div>
                
                <div class="paragraph">
                    歡聲喜氣傳萬里，盛事創見超前聞。
                </div>
                
                <div class="paragraph">
                    煌煌儀衛迴丹闕，萬騎千艘乘曉發。
                </div>
                
                <div class="paragraph">
                    道傍觀者皆鼓舞，帝力難名但欣悅。
                </div>
                
                <div class="paragraph">
                    由來孝弟能通神，聖主成功在得人。
                </div>
                
                <div class="paragraph">
                    誰云高高難感格，一德協謀天所因。
                </div>
                
                <div class="paragraph">
                    皇帝盛德動天地，丞相嘉謀無比倫。
                </div>
                
                <div class="paragraph">
                    昭然獨斷納遠策，重見元愷承華勛。
                </div>
                
                <div class="paragraph">
                    聖情孜孜天不倦，宫中預建慈寧殿。
                </div>
                
                <div class="paragraph">
                    繡栱雲楣藏盛儀，廣庭層陛宜清宴。
                </div>
                
                <div class="paragraph">
                    寶盛珍匣龍蟠拏，冊寫鴻猷金煥爛。
                </div>
                
                <div class="paragraph">
                    臣民觀聽盡傾聳，文物聲明信葱蒨。
                </div>
                
                <div class="paragraph">
                    共知睿意已潛達，行見天心從宿願。
                </div>
                
                <div class="paragraph">
                    果然悔禍答清衷，信使交馳鄰好通。
                </div>
                
                <div class="paragraph">
                    宫闈大慶得所欲，惟斷乃成全聖功。
                </div>
                
                <div class="paragraph">
                    唐朝二聖雖重歡，纔自蜀道歸長安。
                </div>
                
                <div class="paragraph">
                    當時歌頌中興事，已自矜夸稱至難。
                </div>
                
                <div class="paragraph">
                    德宗念母亦云切，寧受百欺誠意殫。
                </div>
                
                <div class="paragraph">
                    終然莫遇成永歎，屢詔訪迎空百端。
                </div>
                
                <div class="paragraph">
                    以今準古孰難易，相去正如霄壤間。
                </div>
                
                <div class="paragraph">
                    殊方自與邦域異，一朝謀好鑾輿還。
                </div>
                
                <div class="paragraph">
                    況復指期如素約，睟容剋日瞻慈顔。
                </div>
                
                <div class="paragraph">
                    信知卓絕冠千古，其間僅有安能攀。
                </div>
                
                <div class="paragraph">
                    孝心錫類兆民賴，湛恩協氣充人寰。
                </div>
                
                <div class="paragraph">
                    願聞備樂播金石，刺經作制垂不刊。
                </div>
                
                <div class="paragraph">
                    扶桑曉色升紅輪，闕庭瑞氣朝朝新。
                </div>
                
                <div class="paragraph">
                    如川方至無窮盡，聖壽同過一萬春。
                </div>
                
        </div>
    </div>
</body>

</html>