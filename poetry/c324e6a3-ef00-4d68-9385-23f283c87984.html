<!DOCTYPE html>
<html>

<head>
    <title>
        使君沈虞卿宗丞命賦郡圃羅漢樹其樹葉如楊梅經冬不彫生子若羅漢然使君云奇特古怪前所未見也
    </title>
    <meta name="keywords" content="使君沈虞卿宗丞命賦郡圃羅漢樹其樹葉如楊梅經冬不彫生子若羅漢然使君云奇特古怪前所未見也 -- 林憲">
    <meta name="description" content="使君沈虞卿宗丞命賦郡圃羅漢樹其樹葉如楊梅經冬不彫生子若羅漢然使君云奇特古怪前所未見也 -- 林憲">
    <meta property="og:title" content="使君沈虞卿宗丞命賦郡圃羅漢樹其樹葉如楊梅經冬不彫生子若羅漢然使君云奇特古怪前所未見也">
    <meta property="og:url" content="https://vwood.xyz/poetry/c324e6a3-ef00-4d68-9385-23f283c87984.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            使君沈虞卿宗丞命賦郡圃羅漢樹其樹葉如楊梅經冬不彫生子若羅漢然使君云奇特古怪前所未見也
        </h2>
        <div class="author"><a href="/author/486af7cb-69da-4d9d-bafb-ec4d721bcfe9.html" title="林憲" target="_blank">
                林憲
            </a> (宋)
        </div>
        <div class="paragraphs">
            
                <div class="paragraph">
                    參雲亭前羅漢樹，非檜非杉獨雄據。
                </div>
                
                <div class="paragraph">
                    蒼皮剝落珊瑚寒，錯節輪囷海花蠹。
                </div>
                
                <div class="paragraph">
                    修圓佛指葉沃光，刺歷蝦筒槎倒豎。
                </div>
                
                <div class="paragraph">
                    銅柯不受鴟蝮穿，翠葆還容藤蔓附。
                </div>
                
                <div class="paragraph">
                    藏牙斂翼方屈蟠，奮鬣張鱗忽馳騖。
                </div>
                
                <div class="paragraph">
                    突如破浪六鼇迴，蜿若驚雷蟄蛟煦。
                </div>
                
                <div class="paragraph">
                    摩空颼颼永夏凉，薄霧慘慘晚秋雨。
                </div>
                
                <div class="paragraph">
                    白猨叫月時出沒，紫鳳棲煙乍飛舉。
                </div>
                
                <div class="paragraph">
                    開花瑣碎兒女笑，結子模糊羅漢具。
                </div>
                
                <div class="paragraph">
                    威儀莊肅初入定，向背跏趺欣共住。
                </div>
                
                <div class="paragraph">
                    蒙頭大似安禪時，瞑目還同摩頂處。
                </div>
                
                <div class="paragraph">
                    得非天台五百仙，此地鉢提曾得度。
                </div>
                
                <div class="paragraph">
                    偶然一念落樹石，不覺形骸成布露。
                </div>
                
                <div class="paragraph">
                    何時收拾過石橋，未免根株伴龍顧。
                </div>
                
                <div class="paragraph">
                    更疑地主屈將軍，開闢巖荒肇城宇。
                </div>
                
                <div class="paragraph">
                    剪除魔怪迎道猷，飛錫半千此焉駐。
                </div>
                
                <div class="paragraph">
                    神通墮在造化中，千載英靈飛不去。
                </div>
                
                <div class="paragraph">
                    犀堅久矣耐風霆，樗散非徒免斤斧。
                </div>
                
                <div class="paragraph">
                    盆山秀聳不足論，猊座婆娑通一路。
                </div>
                
                <div class="paragraph">
                    崢嶸下笑桃李繁，奇怪應須鬼神護。
                </div>
                
                <div class="paragraph">
                    使君自是名世才，善政報成多暇豫。
                </div>
                
                <div class="paragraph">
                    悠然領客上參雲，篆隸傳觀酒深注。
                </div>
                
                <div class="paragraph">
                    平生好古邱壑會，指樹軒渠命之賦。
                </div>
                
                <div class="paragraph">
                    我無文章光燄長，搜攪經時乏佳趣。
                </div>
                
                <div class="paragraph">
                    昨宵夢遊茲樹巔，環視谿山莽回互。
                </div>
                
                <div class="paragraph">
                    上雲變幻舞龍鸞，下風清和寫韶濩。
                </div>
                
                <div class="paragraph">
                    最高峰在樛枝底，方廣寺隨纖葉寓。
                </div>
                
                <div class="paragraph">
                    一枝一葉一沙界，應供各談無義句。
                </div>
                
                <div class="paragraph">
                    啟予一嘯誰劃然，八表泠泠樹掀翥。
                </div>
                
        </div>
    </div>
</body>

</html>