<!DOCTYPE html>
<html>

<head>
    <title>
        寄施進之
    </title>
    <meta name="keywords" content="寄施進之 -- 趙蕃">
    <meta name="description" content="寄施進之 -- 趙蕃">
    <meta property="og:title" content="寄施進之">
    <meta property="og:url" content="https://vwood.xyz/poetry/40ab27e1-0bb1-4bd1-8137-51ed56702b00.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            寄施進之
        </h2>
        <div class="author"><a href="/author/01be4eb6-c96b-4b76-b8e8-6663f5a3a52d.html" title="趙蕃" target="_blank">
                趙蕃
            </a> (宋)
        </div>
        <div class="paragraphs">
            
                <div class="paragraph">
                    我遊尖峰回，一步成數憩。
                </div>
                
                <div class="paragraph">
                    仰攀松夭矯，俯睨石贔屭。
                </div>
                
                <div class="paragraph">
                    路窮入平野，飛鳥迎决眥。
                </div>
                
                <div class="paragraph">
                    廬舍半茅瓦，阡陌相櫛比。
                </div>
                
                <div class="paragraph">
                    謂皆耕稼徒，不復問名字。
                </div>
                
                <div class="paragraph">
                    那知君子居，迺在青山際。
                </div>
                
                <div class="paragraph">
                    聽君談所宅，悟我曾略至。
                </div>
                
                <div class="paragraph">
                    時猶未識面，豈得漫通刺。
                </div>
                
                <div class="paragraph">
                    都城一邂逅，草木同臭味。
                </div>
                
                <div class="paragraph">
                    我旋反林棲，君適寓古寺。
                </div>
                
                <div class="paragraph">
                    肯來穉子師，歷歲殆逾二。
                </div>
                
                <div class="paragraph">
                    既均手足親，又篤朋友義。
                </div>
                
                <div class="paragraph">
                    去年君還歸，城闉直童騎。
                </div>
                
                <div class="paragraph">
                    楮生分草餘，鱘鮓動食指。
                </div>
                
                <div class="paragraph">
                    今年我屬疾，故舊多遐棄。
                </div>
                
                <div class="paragraph">
                    愧君不憚勞，衝暑到溪次。
                </div>
                
                <div class="paragraph">
                    買肉烹伏雌，芼薑仍著豉。
                </div>
                
                <div class="paragraph">
                    無資鹿脯求，竟是豬肝累。
                </div>
                
                <div class="paragraph">
                    以我病苦渴，榴實富汁滓。
                </div>
                
                <div class="paragraph">
                    纍纍解包裹，其大蓋絕市。
                </div>
                
                <div class="paragraph">
                    勸我養形神，勉我進藥餌。
                </div>
                
                <div class="paragraph">
                    裴回晝難別，展轉宵失寐。
                </div>
                
                <div class="paragraph">
                    分携六十日，顧我病祇爾。
                </div>
                
                <div class="paragraph">
                    雖云間何闊，戀戀曾莫置。
                </div>
                
                <div class="paragraph">
                    惟君名家駒，少日便千里。
                </div>
                
                <div class="paragraph">
                    賦成驚老生，謂敵相如誼。
                </div>
                
                <div class="paragraph">
                    姜侯號博學，無忌稱酷似。
                </div>
                
                <div class="paragraph">
                    我嘗叩疑闕，應答罔不記。
                </div>
                
                <div class="paragraph">
                    江流濫觴來，層臺累土起。
                </div>
                
                <div class="paragraph">
                    如君之於學，何但一第已。
                </div>
                
                <div class="paragraph">
                    獨聞家素貧，慈親下妻子。
                </div>
                
                <div class="paragraph">
                    躬耕不自給，負米常遠致。
                </div>
                
                <div class="paragraph">
                    願君力勉旃，事固有堂陛。
                </div>
                
                <div class="paragraph">
                    高賢昔未遇，勤苦類如此。
                </div>
                
                <div class="paragraph">
                    我行下吳會，破蠹且料理。
                </div>
                
                <div class="paragraph">
                    念將一過君，薄酒期共醉。
                </div>
                
                <div class="paragraph">
                    又恐飯與芻，未免爲君費。
                </div>
                
                <div class="paragraph">
                    不然君即我，會於章老氏。
                </div>
                
                <div class="paragraph">
                    素書久不往，往亦難盡意。
                </div>
                
                <div class="paragraph">
                    詩以道鄙懷，因焉論夙契。
                </div>
                
        </div>
    </div>
</body>

</html>