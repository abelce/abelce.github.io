<!DOCTYPE html>
<html>

<head>
    <title>
        次韻許節推喜雪
    </title>
    <meta name="keywords" content="次韻許節推喜雪 -- 陳造">
    <meta name="description" content="次韻許節推喜雪 -- 陳造">
    <meta property="og:title" content="次韻許節推喜雪">
    <meta property="og:url" content="https://vwood.xyz/poetry/8b59c9c9-f0fc-4163-9bb0-a479c621f99c.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            次韻許節推喜雪
        </h2>
        <div class="author"><a href="/author/6ba60a14-099a-45ba-9007-5375639b6d6c.html" title="陳造" target="_blank">
                陳造
            </a> (宋)
        </div>
        <div class="paragraphs">
            
                <div class="paragraph">
                    雪後緘詩送春燠，何異祠壇起祇肅。
                </div>
                
                <div class="paragraph">
                    吟哦三嘆思答報，幾欲揮毫紙隨縮。
                </div>
                
                <div class="paragraph">
                    多聞實藉益者三，敬客不啻需之六。
                </div>
                
                <div class="paragraph">
                    別君方看月弦下，及門僅比羊胛熟。
                </div>
                
                <div class="paragraph">
                    前時爲雪謁仙佛，俯傴叩神如問卜。
                </div>
                
                <div class="paragraph">
                    陰陽妙由帝把握，寅亮傍頼公迪篤。
                </div>
                
                <div class="paragraph">
                    死生休戚繫雨晹，此柄不輕果誰屬。
                </div>
                
                <div class="paragraph">
                    天公欠雪如負券，得之無庸計遲速。
                </div>
                
                <div class="paragraph">
                    盈尺告功遽放晴，孰謂十寒財一暴。
                </div>
                
                <div class="paragraph">
                    念子詩愁替酒狂，幾日風餐仍露宿。
                </div>
                
                <div class="paragraph">
                    想見晨窗誤月明，催汲溪泉煮山蔌。
                </div>
                
                <div class="paragraph">
                    雲際羣峯駮粉繪，日下衆壑淙哀玉。
                </div>
                
                <div class="paragraph">
                    我雖越俎政無補，猶飽官饔住官屋。
                </div>
                
                <div class="paragraph">
                    不嗟破履印遺趾，更免長鑱斸黄獨。
                </div>
                
                <div class="paragraph">
                    剝啄或肯送尺書，傾箱中有麖鹿肉。
                </div>
                
                <div class="paragraph">
                    遥知合圍罥蹄角，驚奔窘怖徹毛骨。
                </div>
                
                <div class="paragraph">
                    放麑歠羹未恝然，老子平生蔬茹足。
                </div>
                
                <div class="paragraph">
                    瓶中療饑餘白粲，甕裏度寒仍旨蓄。
                </div>
                
                <div class="paragraph">
                    隠几日日面南山，捉筆時時瀉懸瀑。
                </div>
                
                <div class="paragraph">
                    但有赤脚侍玉川，分無散花問金粟。
                </div>
                
                <div class="paragraph">
                    春前三白盛世瑞，幸此迂愚寬譴逐。
                </div>
                
                <div class="paragraph">
                    朝來徙倚觀稼上，宿麥泛煙青極目。
                </div>
                
                <div class="paragraph">
                    佻天之功敢僥罪，含生有自如其欲。
                </div>
                
                <div class="paragraph">
                    寒梅嫵媚粧更新，弱柳瓏璁眉上蹙。
                </div>
                
                <div class="paragraph">
                    風日清妍近試燈，載路已聽歌鼓腹。
                </div>
                
                <div class="paragraph">
                    不辭三夜同此樂，甕蟻妓衣預催趣。
                </div>
                
                <div class="paragraph">
                    濃歡共貸家山夢，小隊重按年時曲。
                </div>
                
                <div class="paragraph">
                    仕逢歲稔信可喜，人任天真或爲福。
                </div>
                
                <div class="paragraph">
                    長翁一世文字餘，可是營生有機軸。
                </div>
                
                <div class="paragraph">
                    徑來同作醉鄉遊，聚散回頭車轉轂。
                </div>
                
        </div>
    </div>
</body>

</html>