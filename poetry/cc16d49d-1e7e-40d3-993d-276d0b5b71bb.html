<!DOCTYPE html>
<html>

<head>
    <title>
        哭肯堂趙公擬老杜八哀體
    </title>
    <meta name="keywords" content="哭肯堂趙公擬老杜八哀體 -- 方回">
    <meta name="description" content="哭肯堂趙公擬老杜八哀體 -- 方回">
    <meta property="og:title" content="哭肯堂趙公擬老杜八哀體">
    <meta property="og:url" content="https://vwood.xyz/poetry/cc16d49d-1e7e-40d3-993d-276d0b5b71bb.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            哭肯堂趙公擬老杜八哀體
        </h2>
        <div class="author"><a href="/author/0638b753-df80-43e0-97db-b8ac9db099a6.html" title="方回" target="_blank">
                方回
            </a> (宋)
        </div>
        <div class="paragraphs">
            
                <div class="paragraph">
                    飛鴻離魚網，玉石有俱焚。
                </div>
                
                <div class="paragraph">
                    冥冥豈無志，鬼物妬璵璠。
                </div>
                
                <div class="paragraph">
                    今代趙廣漢，誰歟哀王孫。
                </div>
                
                <div class="paragraph">
                    粹然東南稟，頑薄推廉敦。
                </div>
                
                <div class="paragraph">
                    悠悠桐江水，父老至今言。
                </div>
                
                <div class="paragraph">
                    聽訟古楠下，審克恭且溫。
                </div>
                
                <div class="paragraph">
                    郡將不解事，禍變生軍屯。
                </div>
                
                <div class="paragraph">
                    婺米給濕腐，營壘朝無飧。
                </div>
                
                <div class="paragraph">
                    出甲火府庫，僚吏爭潰僨。
                </div>
                
                <div class="paragraph">
                    黄堂坐者誰，微服踰缺垣。
                </div>
                
                <div class="paragraph">
                    公急叩府寺，衆涅忽自蹲。
                </div>
                
                <div class="paragraph">
                    大呼好知縣，肩輿坐和轅。
                </div>
                
                <div class="paragraph">
                    卒輩匪怙亂，猾刻專饕惛。
                </div>
                
                <div class="paragraph">
                    各欲贍老幼，等死有本原。
                </div>
                
                <div class="paragraph">
                    公急斥私橐，致米諸鄉村。
                </div>
                
                <div class="paragraph">
                    稍撫以金帛，汝飽可無喧。
                </div>
                
                <div class="paragraph">
                    頃刻事底定，闔城免屠燔。
                </div>
                
                <div class="paragraph">
                    聲名由此起，褒語來天閽。
                </div>
                
                <div class="paragraph">
                    就擢半刺史，遄又典大藩。
                </div>
                
                <div class="paragraph">
                    東西浙河節，祥刑謹平反。
                </div>
                
                <div class="paragraph">
                    芟亂保鄉郡，剿馘殲盜根。
                </div>
                
                <div class="paragraph">
                    我時守馬目，鄰疆約相援。
                </div>
                
                <div class="paragraph">
                    天地既翻覆，氣數難預論。
                </div>
                
                <div class="paragraph">
                    箕子歌麥秀，邵平灌瓜園。
                </div>
                
                <div class="paragraph">
                    展轉落閩嶠，勁翮終弗騫。
                </div>
                
                <div class="paragraph">
                    燕趙朔風路，飲馬滹沱渾。
                </div>
                
                <div class="paragraph">
                    據鞍始識面，鷄羣見丹鵷。
                </div>
                
                <div class="paragraph">
                    乍聚忽驟散，歲月流沄沄。
                </div>
                
                <div class="paragraph">
                    不謂桑梓地，辱公弭朱幡。
                </div>
                
                <div class="paragraph">
                    草堂屈大尹，驚農壓籬樊。
                </div>
                
                <div class="paragraph">
                    屢接月下麈，稍醉花前樽。
                </div>
                
                <div class="paragraph">
                    近之若冰雪，三伏無歊袢。
                </div>
                
                <div class="paragraph">
                    一朝怪事作，傳聞聲爲吞。
                </div>
                
                <div class="paragraph">
                    奴告主者斬，貞觀法令存。
                </div>
                
                <div class="paragraph">
                    况乃肆誣衊，姦人執仇冤。
                </div>
                
                <div class="paragraph">
                    衆知無是事，避嫌口若鞬。
                </div>
                
                <div class="paragraph">
                    衢州之駔胥，移文恣瀾翻。
                </div>
                
                <div class="paragraph">
                    至欲加鉗紲，責以徒步奔。
                </div>
                
                <div class="paragraph">
                    意公即自裁，足快私排拫。
                </div>
                
                <div class="paragraph">
                    扁舟載公去，戈戟圍其門。
                </div>
                
                <div class="paragraph">
                    面對事即白，大明揭覆盆。
                </div>
                
                <div class="paragraph">
                    受辱固已甚，何待加囚圈。
                </div>
                
                <div class="paragraph">
                    析爵地千里，如古諸侯尊。
                </div>
                
                <div class="paragraph">
                    飛語一點染，視若砧上飩。
                </div>
                
                <div class="paragraph">
                    二子縻譏禁，遠睨驚弟昆。
                </div>
                
                <div class="paragraph">
                    竟爾病疽背，不得旋車軒。
                </div>
                
                <div class="paragraph">
                    彼兇甚梟獍，俗薄徒實繁。
                </div>
                
                <div class="paragraph">
                    非人類則已，心愧當自捫。
                </div>
                
                <div class="paragraph">
                    嗚呼古明哲，豈不憂元元。
                </div>
                
                <div class="paragraph">
                    沮溺隠季叔，唐虞有由拳。
                </div>
                
                <div class="paragraph">
                    與其青蠅矢，狼藉汙瑶琨。
                </div>
                
                <div class="paragraph">
                    孰與逃閴寂，忍饑擷蘭蓀。
                </div>
                
                <div class="paragraph">
                    我賤無力氣，淖曾不能掀。
                </div>
                
                <div class="paragraph">
                    貧亦靡賻賵，奠酹無鷄豚。
                </div>
                
                <div class="paragraph">
                    激烈擬八哀，些歌招公魂。
                </div>
                
                <div class="paragraph">
                    萬古萬萬古，遺恨凄乾坤。
                </div>
                
        </div>
    </div>
</body>

</html>