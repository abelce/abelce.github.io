<!DOCTYPE html>
<html>

<head>
    <title>
        辛丑春雪甚意有感
    </title>
    <meta name="keywords" content="辛丑春雪甚意有感 -- 陳造">
    <meta name="description" content="辛丑春雪甚意有感 -- 陳造">
    <meta property="og:title" content="辛丑春雪甚意有感">
    <meta property="og:url" content="https://vwood.xyz/poetry/6e250102-cd05-4c65-8fc6-f33ff9600436.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            辛丑春雪甚意有感
        </h2>
        <div class="author"><a href="/author/6ba60a14-099a-45ba-9007-5375639b6d6c.html" title="陳造" target="_blank">
                陳造
            </a> (宋)
        </div>
        <div class="paragraphs">
            
                <div class="paragraph">
                    歲序各司存，雪神庀厥終。
                </div>
                
                <div class="paragraph">
                    度臘不成白，接春吹旱風。
                </div>
                
                <div class="paragraph">
                    井脈青煙起，地毛黄埃蒙。
                </div>
                
                <div class="paragraph">
                    東君借一怒，六合玄雲同。
                </div>
                
                <div class="paragraph">
                    玉龍專獨夜，紵带縞長空。
                </div>
                
                <div class="paragraph">
                    破曉欻三尺，山川積蘇中。
                </div>
                
                <div class="paragraph">
                    宿麥頼一溉，園林潛動容。
                </div>
                
                <div class="paragraph">
                    繄此玄冥事，春皇豈佻功。
                </div>
                
                <div class="paragraph">
                    瘝官可辭責，代庖容非恭。
                </div>
                
                <div class="paragraph">
                    風霜與暘雨，不時皆沴雺。
                </div>
                
                <div class="paragraph">
                    即今雪擅春，何異雷鳴冬。
                </div>
                
                <div class="paragraph">
                    方蘄焦槁息，未暇尤化工。
                </div>
                
                <div class="paragraph">
                    緬懷虞周下，賢哲多不逢。
                </div>
                
                <div class="paragraph">
                    權柄在掌握，秦越眎困窮。
                </div>
                
                <div class="paragraph">
                    變故方沸渭，頃刻分吉凶。
                </div>
                
                <div class="paragraph">
                    君子諉不謀，或非世用充。
                </div>
                
                <div class="paragraph">
                    當知寸有長，琤琤即疇庸。
                </div>
                
                <div class="paragraph">
                    鮒也肸土苴，顧能魯使東。
                </div>
                
                <div class="paragraph">
                    鳶肩既歐刀，五孺各疏封。
                </div>
                
                <div class="paragraph">
                    融約漫百數，不當劉係宗。
                </div>
                
                <div class="paragraph">
                    稊稗實枵腹，常以歲不豐。
                </div>
                
                <div class="paragraph">
                    奇疾待烏喙，參朮渠能攻。
                </div>
                
                <div class="paragraph">
                    高位有不稱，坐令蛇爲龍。
                </div>
                
                <div class="paragraph">
                    快意雖目前，道揆終厖茸。
                </div>
                
                <div class="paragraph">
                    惟昔道興世，聖賢啟泰通。
                </div>
                
                <div class="paragraph">
                    元凱森帝庭，十亂拱法宮。
                </div>
                
                <div class="paragraph">
                    盡屏欺負徒，鯀兜變夷戎。
                </div>
                
                <div class="paragraph">
                    此人如此雪，胡寧久長雄。
                </div>
                
                <div class="paragraph">
                    小乖見睍期，適貽吾民痌。
                </div>
                
                <div class="paragraph">
                    仰天欲三嘆，羲馭暾朝紅。
                </div>
                
        </div>
    </div>
</body>

</html>