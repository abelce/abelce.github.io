<!DOCTYPE html>
<html>

<head>
    <title>
        謝太守答詩莱州
    </title>
    <meta name="keywords" content="謝太守答詩莱州 -- 鄭俠">
    <meta name="description" content="謝太守答詩莱州 -- 鄭俠">
    <meta property="og:title" content="謝太守答詩莱州">
    <meta property="og:url" content="https://vwood.xyz/poetry/dba9eb05-86c1-4928-8046-a1a3e134a6d0.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            謝太守答詩莱州
        </h2>
        <div class="author"><a href="/author/1b3319b6-7eec-4663-b117-3bbba608c8ca.html" title="鄭俠" target="_blank">
                鄭俠
            </a> (宋)
        </div>
        <div class="paragraphs">
            
                <div class="paragraph">
                    閑齋掩晝扉，疏竹間風韻。
                </div>
                
                <div class="paragraph">
                    兀坐無所爲，仰高方苦峻。
                </div>
                
                <div class="paragraph">
                    闗闗兩喜鵲，如以？来獻。
                </div>
                
                <div class="paragraph">
                    疑其喜過常，精爽抑何頓。
                </div>
                
                <div class="paragraph">
                    謂當有嘉賓，結駟問原憲。
                </div>
                
                <div class="paragraph">
                    不然親交書，萬里来問訊。
                </div>
                
                <div class="paragraph">
                    何意二千石，新書爛盈卷。
                </div>
                
                <div class="paragraph">
                    使者入衡門，紅光十餘仭。
                </div>
                
                <div class="paragraph">
                    衣冠出蓬室，再拜望城閫。
                </div>
                
                <div class="paragraph">
                    開緘列宿動，芒角相輝焕。
                </div>
                
                <div class="paragraph">
                    捧讀未終篇，欽降已三嘆。
                </div>
                
                <div class="paragraph">
                    譬如涉春波，渺不知涯岸。
                </div>
                
                <div class="paragraph">
                    又若驚雷霆，但覺目眩轉。
                </div>
                
                <div class="paragraph">
                    誰言匹夫窮，陋巷一簞飯。
                </div>
                
                <div class="paragraph">
                    箧有無價珍，貴於青玉案。
                </div>
                
                <div class="paragraph">
                    昨者鄙俚辭，惟求指瑕舋。
                </div>
                
                <div class="paragraph">
                    敢期明月珠，傾瀉殊不悋。
                </div>
                
                <div class="paragraph">
                    重重借褒譽，許與良過分。
                </div>
                
                <div class="paragraph">
                    酷愛愚且直，還憐貧且困。
                </div>
                
                <div class="paragraph">
                    惟人最難知，聖哲其猶恨。
                </div>
                
                <div class="paragraph">
                    自非明如日，安得物無遁。
                </div>
                
                <div class="paragraph">
                    程孔昔中塗，邂逅適所願。
                </div>
                
                <div class="paragraph">
                    傾盖畢所懐，日西不知倦。
                </div>
                
                <div class="paragraph">
                    聖賢欣道合，萬古直一瞬。
                </div>
                
                <div class="paragraph">
                    凄凉千載餘，此道誰復振。
                </div>
                
                <div class="paragraph">
                    未聞似今日，曾不拜公面。
                </div>
                
                <div class="paragraph">
                    顧遇過所親，思知久彌浚。
                </div>
                
                <div class="paragraph">
                    重念樗散材，平生慕忠順。
                </div>
                
                <div class="paragraph">
                    青衫百僚末，言責固所逭。
                </div>
                
                <div class="paragraph">
                    若其愛君心，豈以爵禄辨。
                </div>
                
                <div class="paragraph">
                    謂宜爲民上，必與同喜愠。
                </div>
                
                <div class="paragraph">
                    謂宜食君禄，寧當復私狥。
                </div>
                
                <div class="paragraph">
                    刀斧且滿前，斯誠豈磨磷。
                </div>
                
                <div class="paragraph">
                    千載幸一時，岩廊拱堯舜。
                </div>
                
                <div class="paragraph">
                    夔臯豈無人，共鯀偶未竄。
                </div>
                
                <div class="paragraph">
                    眷委一失真，聰明不無亂。
                </div>
                
                <div class="paragraph">
                    出令以便民，動皆爲深患。
                </div>
                
                <div class="paragraph">
                    疲羸死饑凍，重負遭囚絆。
                </div>
                
                <div class="paragraph">
                    奔逃苟自活，父子潜分散。
                </div>
                
                <div class="paragraph">
                    以天征不義，如以雨蘇旱。
                </div>
                
                <div class="paragraph">
                    簞食迎王師，東征西夷怨。
                </div>
                
                <div class="paragraph">
                    未聞百萬帥，戈鋋日持玩。
                </div>
                
                <div class="paragraph">
                    南取十數洞，西開五六郡。
                </div>
                
                <div class="paragraph">
                    府庫爲一空，白骨成龍斷。
                </div>
                
                <div class="paragraph">
                    大臣弄權柄，生殺在顧盼。
                </div>
                
                <div class="paragraph">
                    威福不有歸，佞邪尚何憚。
                </div>
                
                <div class="paragraph">
                    公忠獲罪咎，正直招訶譴。
                </div>
                
                <div class="paragraph">
                    幽恚鬰不伸，變異以頻見。
                </div>
                
                <div class="paragraph">
                    陰陽爲之沴，淫潦仍乾暵。
                </div>
                
                <div class="paragraph">
                    方且頌太平，長歌事賡賛。
                </div>
                
                <div class="paragraph">
                    天子九重門，深居拱閒燕。
                </div>
                
                <div class="paragraph">
                    人人懐欺匿，比周相引荐。
                </div>
                
                <div class="paragraph">
                    以侠觀此時，綱維一何紊。
                </div>
                
                <div class="paragraph">
                    滔滔恐皆溺，心竊擬手援。
                </div>
                
                <div class="paragraph">
                    是以屢上章，指陳幾欲徧。
                </div>
                
                <div class="paragraph">
                    初雖蒙嘉納，終不離讒間。
                </div>
                
                <div class="paragraph">
                    棄逐来窮陬，星霜兩經閏。
                </div>
                
                <div class="paragraph">
                    簮紳滿朝著，大半嗟排擯。
                </div>
                
                <div class="paragraph">
                    誰爲憫窮褐，粟帛推餘羨。
                </div>
                
                <div class="paragraph">
                    誰爲念孤獨，齒牙借餘論。
                </div>
                
                <div class="paragraph">
                    重傷棄逐久，不敢略自辯。
                </div>
                
                <div class="paragraph">
                    高堂有單親，日久庭闈戀。
                </div>
                
                <div class="paragraph">
                    同時得罪人，一赦皆從便。
                </div>
                
                <div class="paragraph">
                    惟兹尚遠斥，不許歸寧覲。
                </div>
                
                <div class="paragraph">
                    擬扣閶闔門，明颺紫宸殿。
                </div>
                
                <div class="paragraph">
                    恨無可言路，勇决固所斷。
                </div>
                
                <div class="paragraph">
                    嗟嗟道云亡，丈夫兒女懦。
                </div>
                
                <div class="paragraph">
                    勢利同險巇，風雲借餘便。
                </div>
                
                <div class="paragraph">
                    誰非顧金錢，誰非思達宦。
                </div>
                
                <div class="paragraph">
                    孳孳顧理義，惻惻念寒畯。
                </div>
                
                <div class="paragraph">
                    如公今幾人，百世紹休聞。
                </div>
                
        </div>
    </div>
</body>

</html>