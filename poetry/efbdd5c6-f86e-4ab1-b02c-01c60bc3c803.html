<!DOCTYPE html>
<html>

<head>
    <title>
        予與故人别因得寄詩三十韻走筆答之
    </title>
    <meta name="keywords" content="予與故人别因得寄詩三十韻走筆答之 -- 釋德洪">
    <meta name="description" content="予與故人别因得寄詩三十韻走筆答之 -- 釋德洪">
    <meta property="og:title" content="予與故人别因得寄詩三十韻走筆答之">
    <meta property="og:url" content="https://vwood.xyz/poetry/efbdd5c6-f86e-4ab1-b02c-01c60bc3c803.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            予與故人别因得寄詩三十韻走筆答之
        </h2>
        <div class="author"><a href="/author/834e498e-c2cd-45a5-b114-f06f33fac265.html" title="釋德洪" target="_blank">
                釋德洪
            </a> (宋)
        </div>
        <div class="paragraphs">
            
                <div class="paragraph">
                    天不逸羣君獨立，洞徹心胸秋色入。
                </div>
                
                <div class="paragraph">
                    於中堆積萬卷餘，筆力至處風雷集。
                </div>
                
                <div class="paragraph">
                    刃游理窟無全牛，端與腐儒到固執。
                </div>
                
                <div class="paragraph">
                    昔年囊綻露微鋩，已陟雲梯最高級。
                </div>
                
                <div class="paragraph">
                    縱令大醉賦凌雲，玄珠閉眼從頭拾。
                </div>
                
                <div class="paragraph">
                    森張秀骨真神駒，顧盻絕塵那可縶。
                </div>
                
                <div class="paragraph">
                    □□亦是個中流，恨不識君只依悒。
                </div>
                
                <div class="paragraph">
                    西園道人工文章，覽詩愧歎不復習。
                </div>
                
                <div class="paragraph">
                    野僧頑鈍誰比數，而得聽君論軻伋。
                </div>
                
                <div class="paragraph">
                    别來三月鄙吝萌，閙聞傳習新詩什。
                </div>
                
                <div class="paragraph">
                    翻瀾妙語驚倒人，氣燄霜鋒光熠熠。
                </div>
                
                <div class="paragraph">
                    此詩初得喜未展，烏鳴下啄雞得粒。
                </div>
                
                <div class="paragraph">
                    初如積水窺落霞，淺碧穠紅相間輯。
                </div>
                
                <div class="paragraph">
                    又如霜曉聽邊風，十萬軍聲何翕翕。
                </div>
                
                <div class="paragraph">
                    筆鋒正鋭物象貧，降旌狼籍詩魔泣。
                </div>
                
                <div class="paragraph">
                    嶔嶔太白不得儔，倔强退之自莫及。
                </div>
                
                <div class="paragraph">
                    蠅頭細字好生書，爲君卷束藏幽笈。
                </div>
                
                <div class="paragraph">
                    嗟予衰老百無能，園圃自鋤瓶自汲。
                </div>
                
                <div class="paragraph">
                    人間萬事一笑空，流年忽忽將三十。
                </div>
                
                <div class="paragraph">
                    形骸念念非昔人，暗中負去何其急。
                </div>
                
                <div class="paragraph">
                    朅來蹇剥猶可哂，兩眼欲昏愁淚澀。
                </div>
                
                <div class="paragraph">
                    擎盂専作口腹謀，骨立侯門聽與給。
                </div>
                
                <div class="paragraph">
                    舊山歸去成蹉跎，半年飄泊留城邑。
                </div>
                
                <div class="paragraph">
                    詩源荒涸如廢池，淺穴敗隄微有濕。
                </div>
                
                <div class="paragraph">
                    不量更擬和陽春，枯木鑽膏竹瀝汁。
                </div>
                
                <div class="paragraph">
                    夜樓無語立西風，月華如水清堪挹。
                </div>
                
                <div class="paragraph">
                    君居若耶溪水東，我舍秋河半山隰。
                </div>
                
                <div class="paragraph">
                    露冷亦應思故人，篋有緹衣餘十襲。
                </div>
                
                <div class="paragraph">
                    碧光當户應可掬，頑翠撐天空嶪岌。
                </div>
                
                <div class="paragraph">
                    撚須落日意無窮，片片催詩暮雲歙。
                </div>
                
                <div class="paragraph">
                    知君今作蟠泥翁，頭角那能久埋戢。
                </div>
                
                <div class="paragraph">
                    妙齡素有廊廟具，破衮煩君重補緝。
                </div>
                
                <div class="paragraph">
                    我亦東西南北人，從君預可揩杖笠。
                </div>
                
                <div class="paragraph">
                    早晚風雲際會時，雷震一聲龍起蟄。
                </div>
                
        </div>
    </div>
</body>

</html>