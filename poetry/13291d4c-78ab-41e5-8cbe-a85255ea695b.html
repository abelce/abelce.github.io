<!DOCTYPE html>
<html>

<head>
    <title>
        青松一首送楊侍郎丈赴闕
    </title>
    <meta name="keywords" content="青松一首送楊侍郎丈赴闕 -- 度正">
    <meta name="description" content="青松一首送楊侍郎丈赴闕 -- 度正">
    <meta property="og:title" content="青松一首送楊侍郎丈赴闕">
    <meta property="og:url" content="https://vwood.xyz/poetry/13291d4c-78ab-41e5-8cbe-a85255ea695b.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            青松一首送楊侍郎丈赴闕
        </h2>
        <div class="author"><a href="/author/51001c77-37ab-4808-a590-777a3659e2be.html" title="度正" target="_blank">
                度正
            </a> (宋)
        </div>
        <div class="paragraphs">
            
                <div class="paragraph">
                    東山種青松，西山種榿木。
                </div>
                
                <div class="paragraph">
                    三年已成林，十載盤空谷。
                </div>
                
                <div class="paragraph">
                    榿成供烹爨，松成架巨屋。
                </div>
                
                <div class="paragraph">
                    所用各兩塗，成功異遲速。
                </div>
                
                <div class="paragraph">
                    早作起攬袂，庖人已炊玉。
                </div>
                
                <div class="paragraph">
                    盈車載束薪，軋軋鳴車轂。
                </div>
                
                <div class="paragraph">
                    萬家爭欲買，須臾無一束。
                </div>
                
                <div class="paragraph">
                    樵夫喜易售，不知山已禿。
                </div>
                
                <div class="paragraph">
                    朝夕手不停，采采嘗不足。
                </div>
                
                <div class="paragraph">
                    人情貴適用，那復問榮辱。
                </div>
                
                <div class="paragraph">
                    落落青松子，歲寒抱孤獨。
                </div>
                
                <div class="paragraph">
                    大可充棟梁，小亦宜桁楅。
                </div>
                
                <div class="paragraph">
                    奈何人不顧，偃蹇傲芻牧。
                </div>
                
                <div class="paragraph">
                    牽補芘風雨，無復思營築。
                </div>
                
                <div class="paragraph">
                    有如命召公，往欲尋洛卜。
                </div>
                
                <div class="paragraph">
                    首當開明堂，號令於此肅。
                </div>
                
                <div class="paragraph">
                    明堂禮有制，伻圖載簡牘。
                </div>
                
                <div class="paragraph">
                    殷人崇以三，周制加其六。
                </div>
                
                <div class="paragraph">
                    廣袤度尤嚴，所冀容羣服。
                </div>
                
                <div class="paragraph">
                    奉璋列左右，天顔中穆穆。
                </div>
                
                <div class="paragraph">
                    規恢既宏遠，制作難逼促。
                </div>
                
                <div class="paragraph">
                    當資合抱幹，一柱扶天軸。
                </div>
                
                <div class="paragraph">
                    切勿用小材，小材必傾覆。
                </div>
                
                <div class="paragraph">
                    操斤走宇內，濯濯無遺育。
                </div>
                
                <div class="paragraph">
                    堅剛老不枯，允哉東山麓。
                </div>
                
                <div class="paragraph">
                    慇懃謝匠氏，所望一留目。
                </div>
                
                <div class="paragraph">
                    勿謂道里遠，登載容萬犢。
                </div>
                
                <div class="paragraph">
                    君王顧之歎，巨用必收錄。
                </div>
                
                <div class="paragraph">
                    脩竹操亦奇，謹毋遺脩竹。
                </div>
                
        </div>
    </div>
</body>

</html>