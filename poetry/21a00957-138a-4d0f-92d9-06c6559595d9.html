<!DOCTYPE html>
<html>

<head>
    <title>
        昔遊詩  其八
    </title>
    <meta name="keywords" content="昔遊詩  其八 -- 姜夔">
    <meta name="description" content="昔遊詩  其八 -- 姜夔">
    <meta property="og:title" content="昔遊詩  其八">
    <meta property="og:url" content="https://vwood.xyz/poetry/21a00957-138a-4d0f-92d9-06c6559595d9.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            昔遊詩  其八
        </h2>
        <div class="author"><a href="/author/660c66e9-11e6-43a3-b288-929f3058856e.html" title="姜夔" target="_blank">
                姜夔
            </a> (宋)
        </div>
        <div class="paragraphs">
            
                <div class="paragraph">
                    青草長沙境，洞庭渺相連。
                </div>
                
                <div class="paragraph">
                    洞庭西北角，雲夢更無邊。
                </div>
                
                <div class="paragraph">
                    復有白湖沌，渺莽里數千。
                </div>
                
                <div class="paragraph">
                    豈惟大盜窟，神龍所盤旋。
                </div>
                
                <div class="paragraph">
                    白湖辛巳歲，忽墮死蜿蜒。
                </div>
                
                <div class="paragraph">
                    一鱗大如箕，一髯大如椽。
                </div>
                
                <div class="paragraph">
                    白身青鬐鬛，兩角上梢天。
                </div>
                
                <div class="paragraph">
                    半體卧沙上，半體猶沉淵。
                </div>
                
                <div class="paragraph">
                    里正聞之官，官使吏致虔。
                </div>
                
                <div class="paragraph">
                    作齋爲禳禬，觀者足闐闐。
                </div>
                
                <div class="paragraph">
                    歛席覆其體，數里聞腥羶。
                </div>
                
                <div class="paragraph">
                    一夕雷雨過，此物忽已遷。
                </div>
                
                <div class="paragraph">
                    遺跡陷成川，中可行大船。
                </div>
                
                <div class="paragraph">
                    是年虜亮至，送死江之壖。
                </div>
                
                <div class="paragraph">
                    或云祖龍讖，詭異非偶然。
                </div>
                
                <div class="paragraph">
                    近日山陽人，採菱不知還。
                </div>
                
                <div class="paragraph">
                    望見三龍浮，目若電火燃。
                </div>
                
                <div class="paragraph">
                    見龍多見尾，少見四體全。
                </div>
                
                <div class="paragraph">
                    一龍已爲異，三者亦罕傳。
                </div>
                
                <div class="paragraph">
                    又因漁湖側，水中忽生煙。
                </div>
                
                <div class="paragraph">
                    煙中一馿出，繞身步蹁躚。
                </div>
                
                <div class="paragraph">
                    俄隨霹靂去，欲詰無由緣。
                </div>
                
                <div class="paragraph">
                    我聞語此事，乘舟往觀焉。
                </div>
                
                <div class="paragraph">
                    徑往枯葭浦，白鷺爭相先。
                </div>
                
                <div class="paragraph">
                    湖有劉備廟，實司浩渺權。
                </div>
                
                <div class="paragraph">
                    裴回無所見，歸棹月明前。
                </div>
                
        </div>
    </div>
</body>

</html>