<!DOCTYPE html>
<html>

<head>
    <title>
        答張徹
    </title>
    <meta name="keywords" content="答張徹 -- 韓愈">
    <meta name="description" content="答張徹 -- 韓愈">
    <meta property="og:title" content="答張徹">
    <meta property="og:url" content="https://vwood.xyz/poetry/41140e7d-8733-4d94-860a-e5a1ed7eca26.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            答張徹
        </h2>
        <div class="author"><a href="/author/5a1a85b2-a094-486b-823f-f466948c9f9d.html" title="韓愈" target="_blank">
                韓愈
            </a> (唐)
        </div>
        <div class="paragraphs">
            
                <div class="paragraph">
                    辱贈不知報，我歌爾其聆。
                </div>
                
                <div class="paragraph">
                    首敘始識面，次言後分形。
                </div>
                
                <div class="paragraph">
                    道途緜萬里，日月垂十齡。
                </div>
                
                <div class="paragraph">
                    浚郊避兵亂，睢岸連門停。
                </div>
                
                <div class="paragraph">
                    肝膽一古劒，波濤兩浮萍。
                </div>
                
                <div class="paragraph">
                    漬墨竄舊史，磨丹注前經。
                </div>
                
                <div class="paragraph">
                    義苑手秘寶，文堂耳驚霆。
                </div>
                
                <div class="paragraph">
                    暄晨躡露舃，暑夕眠風櫺。
                </div>
                
                <div class="paragraph">
                    結友子讓抗，請師我慚丁。
                </div>
                
                <div class="paragraph">
                    初味猶噉蔗，遂通斯建瓴。
                </div>
                
                <div class="paragraph">
                    搜奇日有富，嗜善心無寧。
                </div>
                
                <div class="paragraph">
                    石梁平侹侹，沙水光泠泠。
                </div>
                
                <div class="paragraph">
                    乘枯摘野豔，沈細抽潛腥。
                </div>
                
                <div class="paragraph">
                    遊寺去陟巘，尋徑返穿汀。
                </div>
                
                <div class="paragraph">
                    緣雲竹竦竦，失路麻冥冥。
                </div>
                
                <div class="paragraph">
                    淫潦忽翻野，平蕪眇開溟。
                </div>
                
                <div class="paragraph">
                    防泄塹夜塞，懼衝城晝扃。
                </div>
                
                <div class="paragraph">
                    及去事戎轡，相逢宴軍伶。
                </div>
                
                <div class="paragraph">
                    觥秋縱兀兀，獵旦馳駉駉。
                </div>
                
                <div class="paragraph">
                    從賦始分手，朝京忽同舲。
                </div>
                
                <div class="paragraph">
                    急時促暗櫂，戀月留虛亭。
                </div>
                
                <div class="paragraph">
                    畢事驅傳馬，安居守窗螢。
                </div>
                
                <div class="paragraph">
                    梅花灞水別，宮燭驪山醒。
                </div>
                
                <div class="paragraph">
                    省選逮投足，鄉賓尚摧翎。
                </div>
                
                <div class="paragraph">
                    塵祛又一摻，淚眥還雙熒。
                </div>
                
                <div class="paragraph">
                    洛邑得休告，華山窮絕陘。
                </div>
                
                <div class="paragraph">
                    倚巖睨海浪，引袖拂天星。
                </div>
                
                <div class="paragraph">
                    日駕此迴轄，金神所司刑。
                </div>
                
                <div class="paragraph">
                    泉紳拖修白，石劒攢高青。
                </div>
                
                <div class="paragraph">
                    磴蘚澾拳跼，梯颷颭伶俜。
                </div>
                
                <div class="paragraph">
                    悔狂已咋指，垂誡仍鐫銘。
                </div>
                
                <div class="paragraph">
                    峩豸忝備列，伏蒲愧分涇。
                </div>
                
                <div class="paragraph">
                    微誠慕橫草，瑣力摧撞筵。
                </div>
                
                <div class="paragraph">
                    疊雪走商嶺，飛波航洞庭。
                </div>
                
                <div class="paragraph">
                    下險疑墮井，守官類拘囹。
                </div>
                
                <div class="paragraph">
                    荒餐茹獠蠱，幽夢感湘靈。
                </div>
                
                <div class="paragraph">
                    刺史肅蓍蔡，吏人沸蝗螟。
                </div>
                
                <div class="paragraph">
                    點綴簿上字，趨蹌閤前鈴。
                </div>
                
                <div class="paragraph">
                    賴其飽山水，得以娛瞻聽。
                </div>
                
                <div class="paragraph">
                    紫樹雕斐亹，碧流滴瓏玲。
                </div>
                
                <div class="paragraph">
                    暎波鋪遠錦，插地列長屏。
                </div>
                
                <div class="paragraph">
                    愁狖酸骨死，怪花醉魂馨。
                </div>
                
                <div class="paragraph">
                    潛苞絳實坼，幽乳翠毛零。
                </div>
                
                <div class="paragraph">
                    赦行五百里，月變三十蓂。
                </div>
                
                <div class="paragraph">
                    漸階羣振鷺，入學誨螟蛉。
                </div>
                
                <div class="paragraph">
                    苹甘謝鳴鹿，罍滿慚罄瓶。
                </div>
                
                <div class="paragraph">
                    冏冏抱瑚璉，飛飛聯鶺鴒。
                </div>
                
                <div class="paragraph">
                    魚鬣欲脫背，虬光先照硎。
                </div>
                
                <div class="paragraph">
                    豈獨出醜類，方當動朝廷。
                </div>
                
                <div class="paragraph">
                    勤來得唔語，勿憚宿寒廳。
                </div>
                
        </div>
    </div>
</body>

</html>