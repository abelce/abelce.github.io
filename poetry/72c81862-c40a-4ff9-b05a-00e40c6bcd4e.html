<!DOCTYPE html>
<html>

<head>
    <title>
        東南行一百韻寄通州元九侍御澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書
    </title>
    <meta name="keywords" content="東南行一百韻寄通州元九侍御澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書 -- 白居易">
    <meta name="description" content="東南行一百韻寄通州元九侍御澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書 -- 白居易">
    <meta property="og:title" content="東南行一百韻寄通州元九侍御澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書">
    <meta property="og:url" content="https://vwood.xyz/poetry/72c81862-c40a-4ff9-b05a-00e40c6bcd4e.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            東南行一百韻寄通州元九侍御澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書
        </h2>
        <div class="author"><a href="/author/6477e3ef-2619-488b-9c46-a40745ac053b.html" title="白居易" target="_blank">
                白居易
            </a> (唐)
        </div>
        <div class="paragraphs">
            
                <div class="paragraph">
                    南去經三楚，東來過五湖。
                </div>
                
                <div class="paragraph">
                    山頭看候館，水面問征途。
                </div>
                
                <div class="paragraph">
                    地遠窮江界，天低極海隅。
                </div>
                
                <div class="paragraph">
                    飄零同落葉，浩蕩似乘桴。
                </div>
                
                <div class="paragraph">
                    漸覺鄉原異，深知土產殊。
                </div>
                
                <div class="paragraph">
                    夷音語嘲异常，蠻態笑睢盱。
                </div>
                
                <div class="paragraph">
                    水市通闤闠，煙村混舳艫。
                </div>
                
                <div class="paragraph">
                    吏徵漁戶稅，人納火田租。
                </div>
                
                <div class="paragraph">
                    亥日饒鰕蟹，寅年足虎貙。
                </div>
                
                <div class="paragraph">
                    成人男作丱，事鬼女爲巫。
                </div>
                
                <div class="paragraph">
                    樓闇攢倡婦，隄長簇販夫。
                </div>
                
                <div class="paragraph">
                    夜船論鋪賃，春酒斷缾酤。
                </div>
                
                <div class="paragraph">
                    見果皆盧橘，聞禽悉鷓鴣。
                </div>
                
                <div class="paragraph">
                    山歌猨獨叫，野哭鳥相呼。
                </div>
                
                <div class="paragraph">
                    嶺徼雲成棧，江郊水當郛。
                </div>
                
                <div class="paragraph">
                    月移翹柱鶴，風汎颭檣烏。
                </div>
                
                <div class="paragraph">
                    鼇礙潮無信，蛟驚浪不虞。
                </div>
                
                <div class="paragraph">
                    鼉鳴江擂鼓，蜃氣海浮圖。
                </div>
                
                <div class="paragraph">
                    樹裂山魈穴，沙含水弩樞。
                </div>
                
                <div class="paragraph">
                    喘牛犂紫芋，羸馬放青菰。
                </div>
                
                <div class="paragraph">
                    繡面誰家婢，鵶頭幾歲奴。
                </div>
                
                <div class="paragraph">
                    泥中采菱芡，燒後拾樵蘇。
                </div>
                
                <div class="paragraph">
                    鼎膩愁烹鼈，盤腥厭膾鱸。
                </div>
                
                <div class="paragraph">
                    鍾儀徒戀楚，張翰浪思吳。
                </div>
                
                <div class="paragraph">
                    氣序涼還熱，光陰旦復晡。
                </div>
                
                <div class="paragraph">
                    身方逐萍梗，年欲近桑榆。
                </div>
                
                <div class="paragraph">
                    渭北田園廢，江西歲月徂。
                </div>
                
                <div class="paragraph">
                    憶歸恆慘澹，懷舊忽踟躕。
                </div>
                
                <div class="paragraph">
                    自念咸秦客，嘗爲鄒魯儒。
                </div>
                
                <div class="paragraph">
                    蘊藏經國術，輕棄度關繻。
                </div>
                
                <div class="paragraph">
                    賦力凌鸚鵡，詞鋒敵轆轤。
                </div>
                
                <div class="paragraph">
                    戰文重掉鞅，射策一彎弧。
                </div>
                
                <div class="paragraph">
                    崔杜鞭齊下，元韋轡並驅。
                </div>
                
                <div class="paragraph">
                    名聲逼揚馬，交分過蕭朱。
                </div>
                
                <div class="paragraph">
                    世務輕摩揣，周行竊覬覦。
                </div>
                
                <div class="paragraph">
                    風雲皆會合，雨露各霑濡。
                </div>
                
                <div class="paragraph">
                    共遇升平代，偏慙固陋軀。
                </div>
                
                <div class="paragraph">
                    承明連夜直，建禮拂晨趨。
                </div>
                
                <div class="paragraph">
                    美服頒王府，珍羞降御廚。
                </div>
                
                <div class="paragraph">
                    議高通白虎，諫切伏青蒲。
                </div>
                
                <div class="paragraph">
                    柏殿行陪宴，花樓走看酺。
                </div>
                
                <div class="paragraph">
                    神旗張鳥獸，天籟動笙芋。
                </div>
                
                <div class="paragraph">
                    戈劒星芒耀，魚龍電策驅。
                </div>
                
                <div class="paragraph">
                    定場排越伎，促坐進吳歈。
                </div>
                
                <div class="paragraph">
                    縹緲疑仙樂，嬋娟勝畫圖。
                </div>
                
                <div class="paragraph">
                    歌鬟低翠羽，舞汗墮紅珠。
                </div>
                
                <div class="paragraph">
                    別選閑遊伴，潛招小飲徒。
                </div>
                
                <div class="paragraph">
                    一杯愁已破，三醆氣彌麤。
                </div>
                
                <div class="paragraph">
                    輭美仇家酒，幽閑葛氏姝。
                </div>
                
                <div class="paragraph">
                    十千方得斗，二八正當壚。
                </div>
                
                <div class="paragraph">
                    論笑杓胡律，談憐鞏囁嚅。
                </div>
                
                <div class="paragraph">
                    李酣猶短竇，庾醉更蔫迂。
                </div>
                
                <div class="paragraph">
                    鞍馬呼教住，骰盤喝遣輸。
                </div>
                
                <div class="paragraph">
                    長驅波卷白，連擲采成盧。
                </div>
                
                <div class="paragraph">
                    籌幷頻逃席，觥嚴列置盂。
                </div>
                
                <div class="paragraph">
                    滿巵那可灌，頹玉不勝扶。
                </div>
                
                <div class="paragraph">
                    入視中樞草，歸乘內廐駒。
                </div>
                
                <div class="paragraph">
                    醉曾衝宰相，驕不揖金吾。
                </div>
                
                <div class="paragraph">
                    日近恩雖重，雲高勢却孤。
                </div>
                
                <div class="paragraph">
                    飜身落霄漢，失脚倒泥塗。
                </div>
                
                <div class="paragraph">
                    博望移門籍，潯陽佐郡符。
                </div>
                
                <div class="paragraph">
                    時情變寒暑，世利算錙銖。
                </div>
                
                <div class="paragraph">
                    即日辭雙闕，明朝別九衢。
                </div>
                
                <div class="paragraph">
                    播遷分郡國，次第出京都。
                </div>
                
                <div class="paragraph">
                    秦嶺馳三驛，商山上二邘。
                </div>
                
                <div class="paragraph">
                    峴陽亭寂莫，夏口路崎嶇。
                </div>
                
                <div class="paragraph">
                    大道全生棘，中丁盡執殳。
                </div>
                
                <div class="paragraph">
                    江關未撤警，淮寇尚稽誅。
                </div>
                
                <div class="paragraph">
                    林對東西寺，山分大小姑。
                </div>
                
                <div class="paragraph">
                    廬峰蓮刻削，湓浦帶縈紆。
                </div>
                
                <div class="paragraph">
                    九派吞青草，孤城覆綠蕪。
                </div>
                
                <div class="paragraph">
                    黃昏鐘寂寂，清曉角嗚嗚。
                </div>
                
                <div class="paragraph">
                    春色辭門柳，秋聲到井梧。
                </div>
                
                <div class="paragraph">
                    殘芳悲鶗鴂，暮節感茱萸。
                </div>
                
                <div class="paragraph">
                    蘂坼金英菊，花飄雪片蘆。
                </div>
                
                <div class="paragraph">
                    波紅日斜沒，沙白月平鋪。
                </div>
                
                <div class="paragraph">
                    幾見林抽筍，頻驚燕引雛。
                </div>
                
                <div class="paragraph">
                    歲華何倏忽，年少不須臾。
                </div>
                
                <div class="paragraph">
                    眇默思千古，蒼茫想八區。
                </div>
                
                <div class="paragraph">
                    孔窮緣底事，顏夭有何辜。
                </div>
                
                <div class="paragraph">
                    龍智猶經醢，龜靈未免刳。
                </div>
                
                <div class="paragraph">
                    窮通應已定，聖哲不能逾。
                </div>
                
                <div class="paragraph">
                    況我身謀拙，逢他厄運拘。
                </div>
                
                <div class="paragraph">
                    漂流隨大海，錘鍛任洪鑪。
                </div>
                
                <div class="paragraph">
                    險阻嘗之矣，栖遲命也夫。
                </div>
                
                <div class="paragraph">
                    沈冥消意氣，窮餓耗肌膚。
                </div>
                
                <div class="paragraph">
                    防瘴和殘藥，迎寒補舊襦。
                </div>
                
                <div class="paragraph">
                    書牀鳴蟋蟀，琴匣網蜘蛛。
                </div>
                
                <div class="paragraph">
                    貧室如懸磐，端憂劇守株。
                </div>
                
                <div class="paragraph">
                    時遭人指點，數被鬼揶揄。
                </div>
                
                <div class="paragraph">
                    兀兀都疑夢，昏昏半是愚。
                </div>
                
                <div class="paragraph">
                    女驚朝不起，妻怪夜長吁。
                </div>
                
                <div class="paragraph">
                    萬里拋朋侶，三年隔友于。
                </div>
                
                <div class="paragraph">
                    自然悲聚散，不是恨榮枯。
                </div>
                
                <div class="paragraph">
                    去夏微之瘧，今春席八殂。
                </div>
                
                <div class="paragraph">
                    天涯書達否，泉下哭知無。
                </div>
                
                <div class="paragraph">
                    謾寫詩盈卷，空盛酒滿壺。
                </div>
                
                <div class="paragraph">
                    只添新悵望，豈復舊歡娛。
                </div>
                
                <div class="paragraph">
                    壯志因愁減，衰容與病俱。
                </div>
                
                <div class="paragraph">
                    相逢應不識，滿頷白髭鬚。
                </div>
                
        </div>
    </div>
</body>

</html>