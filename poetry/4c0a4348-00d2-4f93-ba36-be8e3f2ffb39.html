<!DOCTYPE html>
<html>

<head>
    <title>
        和夾谷書隠先生寄題蛟峰石峽書院三十韻
    </title>
    <meta name="keywords" content="和夾谷書隠先生寄題蛟峰石峽書院三十韻 -- 何夢桂">
    <meta name="description" content="和夾谷書隠先生寄題蛟峰石峽書院三十韻 -- 何夢桂">
    <meta property="og:title" content="和夾谷書隠先生寄題蛟峰石峽書院三十韻">
    <meta property="og:url" content="https://vwood.xyz/poetry/4c0a4348-00d2-4f93-ba36-be8e3f2ffb39.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            和夾谷書隠先生寄題蛟峰石峽書院三十韻
        </h2>
        <div class="author"><a href="/author/22226675-605c-4630-9d37-17bb2103bb5b.html" title="何夢桂" target="_blank">
                何夢桂
            </a> (宋)
        </div>
        <div class="paragraphs">
            
                <div class="paragraph">
                    堪輿運玄化，萬物品彙分。
                </div>
                
                <div class="paragraph">
                    狉狉鹿豕羣，中有五色麟。
                </div>
                
                <div class="paragraph">
                    聖哲不出世，郊囿可能馴。
                </div>
                
                <div class="paragraph">
                    粵從光嶽分，鴻靈咸糾紛。
                </div>
                
                <div class="paragraph">
                    征役石漸漸，戰伐車轔轔。
                </div>
                
                <div class="paragraph">
                    詩亡春秋作，三嘆悲聖人。
                </div>
                
                <div class="paragraph">
                    西狩折其足，反袂那能聞。
                </div>
                
                <div class="paragraph">
                    而况千載下，遺軼已絕塵。
                </div>
                
                <div class="paragraph">
                    木鐸響不振，安能此身親。
                </div>
                
                <div class="paragraph">
                    冥冥晦暮夜，高燎誰煬晨。
                </div>
                
                <div class="paragraph">
                    縱橫紛季子，法律慘商君。
                </div>
                
                <div class="paragraph">
                    吾道成說輻，君子歎伐輪。
                </div>
                
                <div class="paragraph">
                    時無郢人鼻，誰運匠石斤。
                </div>
                
                <div class="paragraph">
                    世喪道未喪，氣盛化自神。
                </div>
                
                <div class="paragraph">
                    無道固耻穀，有道亦耻貧。
                </div>
                
                <div class="paragraph">
                    蛟翁世耆俊，皇華重諏詢。
                </div>
                
                <div class="paragraph">
                    次公早識面，次第以禮賓。
                </div>
                
                <div class="paragraph">
                    廼聞抗高誼，木石將終身。
                </div>
                
                <div class="paragraph">
                    雲間有山峽，劫火不得焚。
                </div>
                
                <div class="paragraph">
                    石間有書室，雪迹猶未陳。
                </div>
                
                <div class="paragraph">
                    當路風詩書，出此屋壁文。
                </div>
                
                <div class="paragraph">
                    青青集衿風，勖爾小子勤。
                </div>
                
                <div class="paragraph">
                    斯道未墜地，百世知所因。
                </div>
                
                <div class="paragraph">
                    苞栩成集鴇，白茅尚包麕。
                </div>
                
                <div class="paragraph">
                    終期人臯稷，相與帝華勳。
                </div>
                
                <div class="paragraph">
                    中立天地極，再還風俗淳。
                </div>
                
                <div class="paragraph">
                    願言放巢許，使得老轅申。
                </div>
                
                <div class="paragraph">
                    吾爲混沌氏，抑爲葛天民。
                </div>
                
                <div class="paragraph">
                    俯仰慨今古，悠悠秋復春。
                </div>
                
                <div class="paragraph">
                    夜半舟壑移，故者誰其新。
                </div>
                
        </div>
    </div>
</body>

</html>