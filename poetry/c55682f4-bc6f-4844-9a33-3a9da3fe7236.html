<!DOCTYPE html>
<html>

<head>
    <title>
        實紀二十韻
    </title>
    <meta name="keywords" content="實紀二十韻 -- 晁說之">
    <meta name="description" content="實紀二十韻 -- 晁說之">
    <meta property="og:title" content="實紀二十韻">
    <meta property="og:url" content="https://vwood.xyz/poetry/c55682f4-bc6f-4844-9a33-3a9da3fe7236.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            實紀二十韻
        </h2>
        <div class="author"><a href="/author/ffa5b28b-153c-4eb2-9cfc-172352c94272.html" title="晁說之" target="_blank">
                晁說之
            </a> (宋)
        </div>
        <div class="paragraphs">
            
                <div class="paragraph">
                    雙廟之前扁舟艤，太原失守胡塵起。
                </div>
                
                <div class="paragraph">
                    鐵馬渡河京城閉，堤上奔亡如磨螘。
                </div>
                
                <div class="paragraph">
                    不是清河早腹兵，千艫萬舳去何已。
                </div>
                
                <div class="paragraph">
                    百家相逢不相識，同聲嘆言有如此。
                </div>
                
                <div class="paragraph">
                    閹貫梟顱一日間，地下未應有餒鬼。
                </div>
                
                <div class="paragraph">
                    董卓燈臍照傕氾，禄山腸流盛安使。
                </div>
                
                <div class="paragraph">
                    京不及刑家自全，黼弗顯誅恩尚委。
                </div>
                
                <div class="paragraph">
                    楊炎終報元載讎，微之實同宗閔恥。
                </div>
                
                <div class="paragraph">
                    政刑既棄胡虜盛，中國不尊招訕毁。
                </div>
                
                <div class="paragraph">
                    尊名重器假狗彘，公卿何人是知理。
                </div>
                
                <div class="paragraph">
                    嗟予老病豈樂生，實抱忠謀難須死。
                </div>
                
                <div class="paragraph">
                    亦嘗奏對明光殿，寒饑徒步荆棘裏。
                </div>
                
                <div class="paragraph">
                    面風背日若有待，前有戎車後妻子。
                </div>
                
                <div class="paragraph">
                    戎車不斷頓都城，元戎一言左右以。
                </div>
                
                <div class="paragraph">
                    遙有人家投宿無，骨肉夜飯無鈍齒。
                </div>
                
                <div class="paragraph">
                    不嗟五日不頮面，但憐一夜燈花喜。
                </div>
                
                <div class="paragraph">
                    庶幾明發脱盜手，復見皇威振遐邇。
                </div>
                
                <div class="paragraph">
                    廟堂再見謝太傅，奕棋未罷風塵弭。
                </div>
                
                <div class="paragraph">
                    前夜客投佛寺晚，全家凍泣木魚底。
                </div>
                
                <div class="paragraph">
                    我今朝夕幸已多，聞見紛紛聊實紀。
                </div>
                
        </div>
    </div>
</body>

</html>