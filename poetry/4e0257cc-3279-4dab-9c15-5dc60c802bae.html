<!DOCTYPE html>
<html>

<head>
    <title>
        送張升甫三十韵
    </title>
    <meta name="keywords" content="送張升甫三十韵 -- 强至">
    <meta name="description" content="送張升甫三十韵 -- 强至">
    <meta property="og:title" content="送張升甫三十韵">
    <meta property="og:url" content="https://vwood.xyz/poetry/4e0257cc-3279-4dab-9c15-5dc60c802bae.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            送張升甫三十韵
        </h2>
        <div class="author"><a href="/author/27e38a40-1338-4f20-9e71-1fe3e4fd3cc7.html" title="强至" target="_blank">
                强至
            </a> (宋)
        </div>
        <div class="paragraphs">
            
                <div class="paragraph">
                    歲餘客秦雍，處俗失大方。
                </div>
                
                <div class="paragraph">
                    眼前紛朋游，外同異中腸。
                </div>
                
                <div class="paragraph">
                    最得張子晚，一見合柔剛。
                </div>
                
                <div class="paragraph">
                    拜我十年兄，本非以其長。
                </div>
                
                <div class="paragraph">
                    直緣父兄舊，及此三紀强。
                </div>
                
                <div class="paragraph">
                    子之先大夫，疇昔倅餘杭。
                </div>
                
                <div class="paragraph">
                    予時以童子，進謁升公堂。
                </div>
                
                <div class="paragraph">
                    仲兄齒予亞，同學隸州庠。
                </div>
                
                <div class="paragraph">
                    行聯坐接席，無異彼雁行。
                </div>
                
                <div class="paragraph">
                    此時君尚孩，縱記今亦忘。
                </div>
                
                <div class="paragraph">
                    去住忽南北，中間異行藏。
                </div>
                
                <div class="paragraph">
                    後予與君兄，鄉貢入帝鄉。
                </div>
                
                <div class="paragraph">
                    見面初驚疑，偕問徐乃詳。
                </div>
                
                <div class="paragraph">
                    同年忝進士，茲復同省郎。
                </div>
                
                <div class="paragraph">
                    伊予論契好，始見今髮蒼。
                </div>
                
                <div class="paragraph">
                    昨君解下邽，東去隨薦章。
                </div>
                
                <div class="paragraph">
                    歸來婦翁家，春風到秋霜。
                </div>
                
                <div class="paragraph">
                    予居幸對舍，有酒呼隔牆。
                </div>
                
                <div class="paragraph">
                    往還興頗熟，間外絕毫芒。
                </div>
                
                <div class="paragraph">
                    乘月步橫橋，觀漁立回塘。
                </div>
                
                <div class="paragraph">
                    詩句迭唱酬，稍稍積巾箱。
                </div>
                
                <div class="paragraph">
                    自許先功名，知我尚激昂。
                </div>
                
                <div class="paragraph">
                    放言遺形骸，不以我爲狂。
                </div>
                
                <div class="paragraph">
                    古稱管鮑交，千載竊相望。
                </div>
                
                <div class="paragraph">
                    辭我復云東，坐不安吾床。
                </div>
                
                <div class="paragraph">
                    汴水日向落，更久不可航。
                </div>
                
                <div class="paragraph">
                    甬東拋田園，不治久欲荒。
                </div>
                
                <div class="paragraph">
                    急省江南兄，數事皆不遑。
                </div>
                
                <div class="paragraph">
                    慇懃挽征袖，强留盡一觴。
                </div>
                
                <div class="paragraph">
                    何以將別意，時菊有清香。
                </div>
                
        </div>
    </div>
</body>

</html>