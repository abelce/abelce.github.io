<!DOCTYPE html>
<html>

<head>
    <title>
        京口遣懷呈張彥明劉伯宣郎中并諸友一百韻
    </title>
    <meta name="keywords" content="京口遣懷呈張彥明劉伯宣郎中并諸友一百韻 -- 俞德鄰">
    <meta name="description" content="京口遣懷呈張彥明劉伯宣郎中并諸友一百韻 -- 俞德鄰">
    <meta property="og:title" content="京口遣懷呈張彥明劉伯宣郎中并諸友一百韻">
    <meta property="og:url" content="https://vwood.xyz/poetry/834b79e3-513d-42ab-906b-bc1c2a1fa120.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            京口遣懷呈張彥明劉伯宣郎中并諸友一百韻
        </h2>
        <div class="author"><a href="/author/3a6d481c-d4fc-4ea8-b71a-ec2a5c622b37.html" title="俞德鄰" target="_blank">
                俞德鄰
            </a> (宋)
        </div>
        <div class="paragraphs">
            
                <div class="paragraph">
                    壞雲覆紫微，疾風捲黄屋。
                </div>
                
                <div class="paragraph">
                    生靈半塗炭，社稷竟傾覆。
                </div>
                
                <div class="paragraph">
                    借問誰厲階，往事具可復。
                </div>
                
                <div class="paragraph">
                    穆陵握乾符，丁揆覆鼎餗。
                </div>
                
                <div class="paragraph">
                    北兵渡滸黄，沔鄂盛諠讟。
                </div>
                
                <div class="paragraph">
                    漣海蕩爲墟，交廣駭斡腹。
                </div>
                
                <div class="paragraph">
                    兀然天柱摇，凜甚國脈蹙。
                </div>
                
                <div class="paragraph">
                    明詔起臣潛，扶顛秉鈞軸。
                </div>
                
                <div class="paragraph">
                    將帥一奮呼，江漢奏清肅。
                </div>
                
                <div class="paragraph">
                    維時望公閭，高譽儗方叔。
                </div>
                
                <div class="paragraph">
                    遄歸持相印，景定實初卜。
                </div>
                
                <div class="paragraph">
                    百寮逆近郊，至尊畧邊幅。
                </div>
                
                <div class="paragraph">
                    策勳告廟庭，陳樂備敔柷。
                </div>
                
                <div class="paragraph">
                    煌煌福華編，傳者筆爲禿。
                </div>
                
                <div class="paragraph">
                    焉知事夸毗，欲掩天下目。
                </div>
                
                <div class="paragraph">
                    得政曾幾何，故老盡斥逐。
                </div>
                
                <div class="paragraph">
                    哀哀杞天崩，度皇繼歷服。
                </div>
                
                <div class="paragraph">
                    定策比周召，卜世過郟鄏。
                </div>
                
                <div class="paragraph">
                    萬微委巖廊，十年卧林麓。
                </div>
                
                <div class="paragraph">
                    金屋貯娉婷，羽觴醉醽醁。
                </div>
                
                <div class="paragraph">
                    伍符日空虛，郿鄔富儲蓄。
                </div>
                
                <div class="paragraph">
                    紛紛輕薄徒，睒眒希自鬻。
                </div>
                
                <div class="paragraph">
                    荃蕙化爲茅，龜玉毀於櫝。
                </div>
                
                <div class="paragraph">
                    怡然談笑間，禍機已潛伏。
                </div>
                
                <div class="paragraph">
                    延洪幼沖人，天步冞踖踧。
                </div>
                
                <div class="paragraph">
                    一朝襄樊破，殺氣薄川谷。
                </div>
                
                <div class="paragraph">
                    折衝亦何爲，籌邊置機速。
                </div>
                
                <div class="paragraph">
                    拊御既失宜，奔潰更相屬。
                </div>
                
                <div class="paragraph">
                    含垢護逆儔，况望誅馬謖。
                </div>
                
                <div class="paragraph">
                    沙武倏飛渡，長江儼平陸。
                </div>
                
                <div class="paragraph">
                    連檣萬艨艟，悠悠自回舳。
                </div>
                
                <div class="paragraph">
                    老夏亦遁逃，竟學龜藏六。
                </div>
                
                <div class="paragraph">
                    敗證劇膏肓，搏手但顰蹙。
                </div>
                
                <div class="paragraph">
                    倉黄出視師，氛埃瞇前纛。
                </div>
                
                <div class="paragraph">
                    總統付虎臣，竊倚晉郤縠。
                </div>
                
                <div class="paragraph">
                    丁洲帥前鋒，未戰兵已衄。
                </div>
                
                <div class="paragraph">
                    潰卒爭倒戈，降將羣袒肉。
                </div>
                
                <div class="paragraph">
                    單騎竄維揚，走險甚奔鹿。
                </div>
                
                <div class="paragraph">
                    觸熱赴清漳，就死何觳觫。
                </div>
                
                <div class="paragraph">
                    蹇予客朱方，沈憂髮曲局。
                </div>
                
                <div class="paragraph">
                    讙傳用宜中，厦仆支一木。
                </div>
                
                <div class="paragraph">
                    奈何張蘇劉，猜忌不相睦。
                </div>
                
                <div class="paragraph">
                    所過皆奪攘，茲事豈頗牧。
                </div>
                
                <div class="paragraph">
                    借箸資腐庸，授鉞逮廝僕。
                </div>
                
                <div class="paragraph">
                    焦門集戰艦，乾坤一擲足。
                </div>
                
                <div class="paragraph">
                    水陸迷畏途，師喪國逾辱。
                </div>
                
                <div class="paragraph">
                    區區拒毘陵，曾不事版築。
                </div>
                
                <div class="paragraph">
                    驅民入罟擭，駢首遭屠戮。
                </div>
                
                <div class="paragraph">
                    至今用鉞地，天陰聞鬼哭。
                </div>
                
                <div class="paragraph">
                    蘇秀暨湖杭，死生猶轉燭。
                </div>
                
                <div class="paragraph">
                    行成漫旁午，公等真碌碌。
                </div>
                
                <div class="paragraph">
                    獨松守張濡，兒戲鬭蠻觸。
                </div>
                
                <div class="paragraph">
                    信使詭成禽，賈禍幾覆族。
                </div>
                
                <div class="paragraph">
                    三宮泣草萊，萬姓呼藭麴。
                </div>
                
                <div class="paragraph">
                    疑丞詣高亭，獻璽願臣屬。
                </div>
                
                <div class="paragraph">
                    黼扆釋冕旒，羽衛撤弓韣。
                </div>
                
                <div class="paragraph">
                    廣益亟南奔，窮荒尋帝儵。
                </div>
                
                <div class="paragraph">
                    煢然太母身，垂老歌黄鵠。
                </div>
                
                <div class="paragraph">
                    彼哉寧馨兒，乘罅叨爵祿。
                </div>
                
                <div class="paragraph">
                    屈膝同所歸，伊誰念王蠋。
                </div>
                
                <div class="paragraph">
                    江湖數十郡，李趙差可錄。
                </div>
                
                <div class="paragraph">
                    元惡迷是似，萬世有餘恧。
                </div>
                
                <div class="paragraph">
                    庭芝困廣陵，儲亡二年粟。
                </div>
                
                <div class="paragraph">
                    力戰尚可支，而乃事蝸縮。
                </div>
                
                <div class="paragraph">
                    乙亥仲夏交，北向發一鏃。
                </div>
                
                <div class="paragraph">
                    死傷近七千，從此輟推轂。
                </div>
                
                <div class="paragraph">
                    浮海未及桴，委身飼蛇蝮。
                </div>
                
                <div class="paragraph">
                    姜才就葅醢，淮城危破竹。
                </div>
                
                <div class="paragraph">
                    故國莽丘墟，彼黍何稢稢。
                </div>
                
                <div class="paragraph">
                    翠華渺焉之，扶桑睇日浴。
                </div>
                
                <div class="paragraph">
                    魂斷曲江春，新蒲爲誰綠。
                </div>
                
                <div class="paragraph">
                    騎鯨事已非，葬魚勢轉促。
                </div>
                
                <div class="paragraph">
                    南紀訖朱厓，一戰絕遺躅。
                </div>
                
                <div class="paragraph">
                    旋聞俘文相，繫頸縶燕獄。
                </div>
                
                <div class="paragraph">
                    又聞陸元樞，抗節死彌篤。
                </div>
                
                <div class="paragraph">
                    二公風塵中，耿介受命獨。
                </div>
                
                <div class="paragraph">
                    板蕩見忠臣，百身竟難贖。
                </div>
                
                <div class="paragraph">
                    恭惟五季間，永昌應符籙。
                </div>
                
                <div class="paragraph">
                    一舉平澤潞，最後收庸蜀。
                </div>
                
                <div class="paragraph">
                    文子繼文孫，三才歸位育。
                </div>
                
                <div class="paragraph">
                    中更靖康禍，流血灑川瀆。
                </div>
                
                <div class="paragraph">
                    光堯躬再造，艱苦蕪蔞粥。
                </div>
                
                <div class="paragraph">
                    淳熙受內禪，德盛仁亦熟。
                </div>
                
                <div class="paragraph">
                    寧理度丕承，膏澤多滲漉。
                </div>
                
                <div class="paragraph">
                    內無褒妲患，外絕安史黷。
                </div>
                
                <div class="paragraph">
                    戚畹及閹寺，屏氣但踡跼。
                </div>
                
                <div class="paragraph">
                    向非彼權臣，玉食擅威福。
                </div>
                
                <div class="paragraph">
                    如何磐石固，轉移僅一蹴。
                </div>
                
                <div class="paragraph">
                    淒涼數載間，王侯乏半菽。
                </div>
                
                <div class="paragraph">
                    九廟翳蒿藜，五陵游豕豰。
                </div>
                
                <div class="paragraph">
                    向來闤闠地，雨露滋苜蓿。
                </div>
                
                <div class="paragraph">
                    老我亦何爲，窮途困羈束。
                </div>
                
                <div class="paragraph">
                    愁傷覺衰曳，垢膩忘頮沐。
                </div>
                
                <div class="paragraph">
                    蟄跡笑桓鯢，竊食愧饑鶩。
                </div>
                
                <div class="paragraph">
                    安得董狐輩，直筆濡簡牘。
                </div>
                
                <div class="paragraph">
                    誅姦錄忠藎，上與麟經續。
                </div>
                
                <div class="paragraph">
                    海宇今一家，貢賦均四隩。
                </div>
                
                <div class="paragraph">
                    化日滿窮閻，淳風變頹俗。
                </div>
                
                <div class="paragraph">
                    餘生幸未化，刀劍易牛犢。
                </div>
                
                <div class="paragraph">
                    聊種邵平瓜，且植淵明菊。
                </div>
                
        </div>
    </div>
</body>

</html>