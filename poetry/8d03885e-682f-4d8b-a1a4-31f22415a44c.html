<!DOCTYPE html>
<html>

<head>
    <title>
        丁亥紀蜀百韻
    </title>
    <meta name="keywords" content="丁亥紀蜀百韻 -- 李曾伯">
    <meta name="description" content="丁亥紀蜀百韻 -- 李曾伯">
    <meta property="og:title" content="丁亥紀蜀百韻">
    <meta property="og:url" content="https://vwood.xyz/poetry/8d03885e-682f-4d8b-a1a4-31f22415a44c.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            丁亥紀蜀百韻
        </h2>
        <div class="author"><a href="/author/8be64681-f518-457a-a6b0-3dc6cd6fc98c.html" title="李曾伯" target="_blank">
                李曾伯
            </a> (宋)
        </div>
        <div class="paragraphs">
            
                <div class="paragraph">
                    太歲在娵觜，羲馭正東陸。
                </div>
                
                <div class="paragraph">
                    羽書西邊來，胡騎報南牧。
                </div>
                
                <div class="paragraph">
                    倉茫星火急，飄忽風雨速。
                </div>
                
                <div class="paragraph">
                    憑陵我封疆，剽掠我孳畜。
                </div>
                
                <div class="paragraph">
                    一越摩雲險，已汙巖岷俗。
                </div>
                
                <div class="paragraph">
                    再度峰貼隘，重爲武階毒。
                </div>
                
                <div class="paragraph">
                    胡兒忽令名，見謂韃靼屬。
                </div>
                
                <div class="paragraph">
                    或疑女真詐，頗訝疊州族。
                </div>
                
                <div class="paragraph">
                    衣毛不知帛，飲酪非茹粟。
                </div>
                
                <div class="paragraph">
                    勁弓骨爲面，健馬鐵裹足。
                </div>
                
                <div class="paragraph">
                    駕言取金夏，其鋒不可觸。
                </div>
                
                <div class="paragraph">
                    如竹迎刃解，猶雪以湯沃。
                </div>
                
                <div class="paragraph">
                    先聲張虛疑，我師遽蓄縮。
                </div>
                
                <div class="paragraph">
                    心已執檄迷，手爲望風束。
                </div>
                
                <div class="paragraph">
                    策昧戰爲守，計乏奇與伏。
                </div>
                
                <div class="paragraph">
                    西和久間斷，文南暫蹢躅。
                </div>
                
                <div class="paragraph">
                    將利僅小退，凱音誤陸續。
                </div>
                
                <div class="paragraph">
                    蘭臯要寸功，良將半喪衂。
                </div>
                
                <div class="paragraph">
                    敗書丙夜聞，前矛石門宿。
                </div>
                
                <div class="paragraph">
                    亟令控三關，謹毋費一鏃。
                </div>
                
                <div class="paragraph">
                    魚梁閉仙原，武林護午谷。
                </div>
                
                <div class="paragraph">
                    七方對壘持，相戒前轍覆。
                </div>
                
                <div class="paragraph">
                    縣官塞蹊徑，戰士據林麓。
                </div>
                
                <div class="paragraph">
                    由是關以外，民皆棄廬屋。
                </div>
                
                <div class="paragraph">
                    西康至天水，患不翅蛇蝮。
                </div>
                
                <div class="paragraph">
                    鳳集一炬餘，地已付麋鹿。
                </div>
                
                <div class="paragraph">
                    河池本無虞，百里禍尤酷。
                </div>
                
                <div class="paragraph">
                    羣盜沸於鼎，流民湊如輻。
                </div>
                
                <div class="paragraph">
                    母悲愛子死，夫沒嫠婦哭。
                </div>
                
                <div class="paragraph">
                    城市委焚蕩，道路紛怨讟。
                </div>
                
                <div class="paragraph">
                    於時益昌民，十室空五六。
                </div>
                
                <div class="paragraph">
                    牙檣嘉陵來，舳艫尾聯屬。
                </div>
                
                <div class="paragraph">
                    十乘隨啟行，驛書轉加促。
                </div>
                
                <div class="paragraph">
                    鼓吹喧後部，旌旗蔽前矗。
                </div>
                
                <div class="paragraph">
                    兩勞使者車，三分元戎纛。
                </div>
                
                <div class="paragraph">
                    重以潰卒徒，跳梁滿山谷。
                </div>
                
                <div class="paragraph">
                    聲言誅不平，未知不平孰。
                </div>
                
                <div class="paragraph">
                    人情往傷弓，未免驚曲木。
                </div>
                
                <div class="paragraph">
                    土著避鄉井，游手伺風燭。
                </div>
                
                <div class="paragraph">
                    嗟哉是日也，性命龜未卜。
                </div>
                
                <div class="paragraph">
                    事機正譸張，天時幸炎燠。
                </div>
                
                <div class="paragraph">
                    晉邊死季龍，周翰奮方叔。
                </div>
                
                <div class="paragraph">
                    不聞武侯敗，街亭誅馬謖。
                </div>
                
                <div class="paragraph">
                    猶有孟明在，焚舟報秦穆。
                </div>
                
                <div class="paragraph">
                    不待斬樓蘭，聞已事薰粥。
                </div>
                
                <div class="paragraph">
                    搢紳屐欲折，意氣喜可掬。
                </div>
                
                <div class="paragraph">
                    中有山西人，慊若國深辱。
                </div>
                
                <div class="paragraph">
                    問之何所云，首疾已頻顣。
                </div>
                
                <div class="paragraph">
                    大言往者悔，幾已潰心腹。
                </div>
                
                <div class="paragraph">
                    尚爲來者憂，不知護頭目。
                </div>
                
                <div class="paragraph">
                    厥今敵雖去，鄉道渠已熟。
                </div>
                
                <div class="paragraph">
                    三關固天險，五都恐日蹙。
                </div>
                
                <div class="paragraph">
                    不見關以外，處處空杼柚。
                </div>
                
                <div class="paragraph">
                    朝廷無事時，司農積邊穀。
                </div>
                
                <div class="paragraph">
                    一朝棄糞土，知幾十萬斛。
                </div>
                
                <div class="paragraph">
                    民力哀何辜，邊人罪難贖。
                </div>
                
                <div class="paragraph">
                    色雖帷幄喜，骨尚原野暴。
                </div>
                
                <div class="paragraph">
                    未旌平凉家，方起鄒陽獄。
                </div>
                
                <div class="paragraph">
                    辛苦在貔貅，恩賞歸雁鶩。
                </div>
                
                <div class="paragraph">
                    幾效先軫死，不及介推祿。
                </div>
                
                <div class="paragraph">
                    魏師付乳臭，漢校起奴僕。
                </div>
                
                <div class="paragraph">
                    平時好糜爛，深刑痛敲朴。
                </div>
                
                <div class="paragraph">
                    於時在勞來，仍忍逞誅剭。
                </div>
                
                <div class="paragraph">
                    頗聞富窖藏，悉已發麥菽。
                </div>
                
                <div class="paragraph">
                    邊無一人耕，食能幾日蓄。
                </div>
                
                <div class="paragraph">
                    田里思反業，原堡未修築。
                </div>
                
                <div class="paragraph">
                    了無金城圖，酣事銅鞮曲。
                </div>
                
                <div class="paragraph">
                    朽索駕虛舟，空奩著亡局。
                </div>
                
                <div class="paragraph">
                    縱君不懲艾，而我爲慚恧。
                </div>
                
                <div class="paragraph">
                    我聞報中朝，四境已清肅。
                </div>
                
                <div class="paragraph">
                    一人萬人心，可欺寧可服。
                </div>
                
                <div class="paragraph">
                    當時屹如山，一二臣可錄。
                </div>
                
                <div class="paragraph">
                    凡此保蜀功，兩和李公獨。
                </div>
                
                <div class="paragraph">
                    趙公繼一出，頗慰沔人欲。
                </div>
                
                <div class="paragraph">
                    益昌所毋動，餉臣尼其轂。
                </div>
                
                <div class="paragraph">
                    公論雖未泯，天幸不可復。
                </div>
                
                <div class="paragraph">
                    安得如紹興，魏公任都督。
                </div>
                
                <div class="paragraph">
                    以口伐可汗，我恨匪元璹。
                </div>
                
                <div class="paragraph">
                    徒能效曹劌，遠謀鄙食肉。
                </div>
                
                <div class="paragraph">
                    言之貌愈切，至此淚幾簌。
                </div>
                
                <div class="paragraph">
                    客既聞斯言，稽首拜且祝。
                </div>
                
                <div class="paragraph">
                    九廟宗社靈，百城耄倪福。
                </div>
                
                <div class="paragraph">
                    德澤在天下，人心久滲漉。
                </div>
                
                <div class="paragraph">
                    徒以成敗論，公等皆碌碌。
                </div>
                
                <div class="paragraph">
                    伯比議莫敖，蒍賈知子玉。
                </div>
                
                <div class="paragraph">
                    春秋過責備，小事書簡牘。
                </div>
                
                <div class="paragraph">
                    子其鉗爾舌，毋取斧鑕戮。
                </div>
                
                <div class="paragraph">
                    漢人悔雁門，唐師老鴨綠。
                </div>
                
                <div class="paragraph">
                    有道守四夷，初何事窮黷。
                </div>
                
                <div class="paragraph">
                    不戰屈人兵，正豈待驅逐。
                </div>
                
                <div class="paragraph">
                    吾皇天地心，萬國囿春育。
                </div>
                
                <div class="paragraph">
                    疇咨元帥功，非夕則在夙。
                </div>
                
                <div class="paragraph">
                    出命宣黄麻，入相賡綠竹。
                </div>
                
                <div class="paragraph">
                    除書從天來，恩禮方隆渥。
                </div>
                
                <div class="paragraph">
                    三公應鼎象，相與運坤軸。
                </div>
                
                <div class="paragraph">
                    小夷置蚊蝱，壯志寄鴻鵠。
                </div>
                
                <div class="paragraph">
                    分無萬戶印，莞爾一杯醁。
                </div>
                
                <div class="paragraph">
                    熟慰豪傑心，有詔不盈軸。
                </div>
                
                <div class="paragraph">
                    堯門萬里天，意者未親矚。
                </div>
                
                <div class="paragraph">
                    君相勤外憂，必有寧我蜀。
                </div>
                
        </div>
    </div>
</body>

</html>