<!DOCTYPE html>
<html>

<head>
    <title>
        防風廟
    </title>
    <meta name="keywords" content="防風廟 -- 章傑">
    <meta name="description" content="防風廟 -- 章傑">
    <meta property="og:title" content="防風廟">
    <meta property="og:url" content="https://vwood.xyz/poetry/a9601165-3e9a-4245-8dd6-f84693a3a9f9.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            防風廟
        </h2>
        <div class="author"><a href="/author/64263acd-918a-45f3-bce7-30c41cb9bf04.html" title="章傑" target="_blank">
                章傑
            </a> (宋)
        </div>
        <div class="paragraphs">
            
                <div class="paragraph">
                    弭楫山水縣，驅馬東南隅。
                </div>
                
                <div class="paragraph">
                    候當溽暑至，乘涼出郊墟。
                </div>
                
                <div class="paragraph">
                    曉月醒魂夢，輕颸動襟裾。
                </div>
                
                <div class="paragraph">
                    氣爽體自輕，縱意馳坦途。
                </div>
                
                <div class="paragraph">
                    俄然遠囂塵，平野釃青渠。
                </div>
                
                <div class="paragraph">
                    突兀見廣殿，解鞍試入趨。
                </div>
                
                <div class="paragraph">
                    厥祝唯防風，廟貌侔王居。
                </div>
                
                <div class="paragraph">
                    槃杅殘椒糈，惆悵走鼪鼯。
                </div>
                
                <div class="paragraph">
                    像設匪豐碩，胡能骨專車。
                </div>
                
                <div class="paragraph">
                    媲以二小君，宥坐五丈夫。
                </div>
                
                <div class="paragraph">
                    壯者黝而武，少者美且都。
                </div>
                
                <div class="paragraph">
                    所被皆甲胄，所執皆予殳。
                </div>
                
                <div class="paragraph">
                    列侍立衆鬼，昂頭競睢盱。
                </div>
                
                <div class="paragraph">
                    我欲諏本因，遺民孰與呼。
                </div>
                
                <div class="paragraph">
                    袪服立廡下，亟詢乃淫巫。
                </div>
                
                <div class="paragraph">
                    指數爲我陳，其辭誕以迂。
                </div>
                
                <div class="paragraph">
                    吾聞夏后氏，經啟良勤劬。
                </div>
                
                <div class="paragraph">
                    澤水戢大患，巡狩徧中區。
                </div>
                
                <div class="paragraph">
                    稽山考制度，軌物示宏圖。
                </div>
                
                <div class="paragraph">
                    冕弁拱黼座，玉帛羅庭除。
                </div>
                
                <div class="paragraph">
                    群臣並奔奏，臣職當罄輸。
                </div>
                
                <div class="paragraph">
                    如波朝滄溟，混混川流俱。
                </div>
                
                <div class="paragraph">
                    於時獨此侯，後至行趦趄。
                </div>
                
                <div class="paragraph">
                    天王赫震怒，蕭斧命顯誅。
                </div>
                
                <div class="paragraph">
                    其後越千禩，吳越相吞屠。
                </div>
                
                <div class="paragraph">
                    山隳出巨骨，睹眎咸驚呼。
                </div>
                
                <div class="paragraph">
                    使軺聘上國，徹俎咨真儒。
                </div>
                
                <div class="paragraph">
                    先聖與辯說，門人著於書。
                </div>
                
                <div class="paragraph">
                    愚生邈三季，復歷千載餘。
                </div>
                
                <div class="paragraph">
                    管窺偶致疑，鄙抱思略攄。
                </div>
                
                <div class="paragraph">
                    王制重述職，期會誠難踰。
                </div>
                
                <div class="paragraph">
                    川途或淹阻，馳驟有疾徐。
                </div>
                
                <div class="paragraph">
                    推誠不逆詐，大度宜納洿。
                </div>
                
                <div class="paragraph">
                    尉佗怠朝貢，漢庭方剖符。
                </div>
                
                <div class="paragraph">
                    劉濞稱內病，几杖賜勾吳。
                </div>
                
                <div class="paragraph">
                    矧在先王時，憲令期簡孚。
                </div>
                
                <div class="paragraph">
                    貶爵與削地，輕重分差殊。
                </div>
                
                <div class="paragraph">
                    迨至三不朝，六師始誅鉏。
                </div>
                
                <div class="paragraph">
                    薄乎後期罪，何至絕頭顱。
                </div>
                
                <div class="paragraph">
                    文命敷四海，祗德垂典謨。
                </div>
                
                <div class="paragraph">
                    班師遠格苗，下車親泣辠。
                </div>
                
                <div class="paragraph">
                    奚獨汪芒氏，遽忍加金鈇。
                </div>
                
                <div class="paragraph">
                    吾觀此邑壤，如環盡崎嶇。
                </div>
                
                <div class="paragraph">
                    左方小類玦，衆流復縈紆。
                </div>
                
                <div class="paragraph">
                    意彼漆姓君，繼世居封禺。
                </div>
                
                <div class="paragraph">
                    負固資險阻，勇悍由魁梧。
                </div>
                
                <div class="paragraph">
                    虎視遠京邑，狼貪生覬覦。
                </div>
                
                <div class="paragraph">
                    清蹕來海嶠，神兵衛龍輿。
                </div>
                
                <div class="paragraph">
                    勢窮力已屈，席藁往自拘。
                </div>
                
                <div class="paragraph">
                    士師有常刑，明罰詎可逋。
                </div>
                
                <div class="paragraph">
                    異哉雄偉姿，恃以喪厥軀。
                </div>
                
                <div class="paragraph">
                    羿奡不得死，斯人殆其徒。
                </div>
                
                <div class="paragraph">
                    犀角裹象萬，終然被醢葅。
                </div>
                
                <div class="paragraph">
                    長狄正俗類，伯也爲僑如。
                </div>
                
                <div class="paragraph">
                    舂喉逢富父，埋首當子駒。
                </div>
                
                <div class="paragraph">
                    諸國近剿滅，鄋瞞無遺孥。
                </div>
                
                <div class="paragraph">
                    斯事足可證，斯理諒非虛。
                </div>
                
                <div class="paragraph">
                    夫子作春秋，近詳遠則疏。
                </div>
                
                <div class="paragraph">
                    隱威事已略，廤茲姓氏初。
                </div>
                
                <div class="paragraph">
                    繁簡據舊史，疑信戒厚誣。
                </div>
                
                <div class="paragraph">
                    或譏陷刑戮，尸祝真諂諛。
                </div>
                
                <div class="paragraph">
                    答云無輕議，在禮存楷模。
                </div>
                
                <div class="paragraph">
                    黄能遭亟死，祀典其捨諸。
                </div>
                
                <div class="paragraph">
                    侯雖犯天憲，私惠曾霑濡。
                </div>
                
                <div class="paragraph">
                    束手赴棘水，靡煩動戈戵。
                </div>
                
                <div class="paragraph">
                    一國實被賜，重恩誰敢孤。
                </div>
                
                <div class="paragraph">
                    春秋薦蘋藻，抱送嘈笙竽。
                </div>
                
                <div class="paragraph">
                    血食庇此方，永世終無渝。
                </div>
                
        </div>
    </div>
</body>

</html>