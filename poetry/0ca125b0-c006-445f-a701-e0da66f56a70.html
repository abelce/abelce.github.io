<!DOCTYPE html>
<html>

<head>
    <title>
        長歌
    </title>
    <meta name="keywords" content="長歌 -- 釋了元">
    <meta name="description" content="長歌 -- 釋了元">
    <meta property="og:title" content="長歌">
    <meta property="og:url" content="https://vwood.xyz/poetry/0ca125b0-c006-445f-a701-e0da66f56a70.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            長歌
        </h2>
        <div class="author"><a href="/author/5b584179-bf59-49b3-8217-f776a330c028.html" title="釋了元" target="_blank">
                釋了元
            </a> (宋)
        </div>
        <div class="paragraphs">
            
                <div class="paragraph">
                    野鳥啼，野鳥啼時時有思。
                </div>
                
                <div class="paragraph">
                    有思春氣桃花發，春氣桃花發滿枝。
                </div>
                
                <div class="paragraph">
                    滿枝鶯雀相呼喚，鶯雀相呼喚巖畔。
                </div>
                
                <div class="paragraph">
                    巖畔花紅似錦屏，花紅似錦屏堪看。
                </div>
                
                <div class="paragraph">
                    堪看山，山秀麗，秀麗山前煙霧起。
                </div>
                
                <div class="paragraph">
                    山前煙霧起清浮，清浮浪促潺湲水。
                </div>
                
                <div class="paragraph">
                    浪促潺湲水景幽，景幽深處好，深處好追遊。
                </div>
                
                <div class="paragraph">
                    追遊傍水花，傍水花似雪，似雪梨花光皎潔。
                </div>
                
                <div class="paragraph">
                    梨花光皎潔玲瓏，玲瓏似墜銀花折。
                </div>
                
                <div class="paragraph">
                    似墜銀花折最好，最好柔茸溪畔草。
                </div>
                
                <div class="paragraph">
                    柔茸溪畔草青青，雙雙蝴蝶飛來到。
                </div>
                
                <div class="paragraph">
                    蝴蝶飛來列落花，落花林裏鳥啼叫。
                </div>
                
                <div class="paragraph">
                    林裏鳥啼叫不休，不休爲憶春光好。
                </div>
                
                <div class="paragraph">
                    爲憶春光好楊柳，楊柳枝枝春色秀。
                </div>
                
                <div class="paragraph">
                    春色秀時常共飲，時常共飲春濃酒。
                </div>
                
                <div class="paragraph">
                    春濃酒似醉，似醉閑行春色裏。
                </div>
                
                <div class="paragraph">
                    閑行春色裏相逢，相逢競憶遊山水。
                </div>
                
                <div class="paragraph">
                    競憶遊山水心息，心息悠悠歸去來，歸去來休休役役。
                </div>
                
        </div>
    </div>
</body>

</html>