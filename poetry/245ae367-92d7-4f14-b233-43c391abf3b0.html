<!DOCTYPE html>
<html>

<head>
    <title>
        東州逸黨
    </title>
    <meta name="keywords" content="東州逸黨 -- 顔太初">
    <meta name="description" content="東州逸黨 -- 顔太初">
    <meta property="og:title" content="東州逸黨">
    <meta property="og:url" content="https://vwood.xyz/poetry/245ae367-92d7-4f14-b233-43c391abf3b0.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            東州逸黨
        </h2>
        <div class="author"><a href="/author/5db6d8d0-9aea-4553-a665-d8358af7f6f0.html" title="顔太初" target="_blank">
                顔太初
            </a> (宋)
        </div>
        <div class="paragraphs">
            
                <div class="paragraph">
                    天之有常度，躔次絕乖離。
                </div>
                
                <div class="paragraph">
                    地之有常理，沈潜無變虧。
                </div>
                
                <div class="paragraph">
                    人之有常道，高下遵軌儀。
                </div>
                
                <div class="paragraph">
                    三才各定位，萬古永不移。
                </div>
                
                <div class="paragraph">
                    二儀設有變，修德可以祈。
                </div>
                
                <div class="paragraph">
                    人道或反常，其亂何由支。
                </div>
                
                <div class="paragraph">
                    昔在典午朝，國祚向陵夷。
                </div>
                
                <div class="paragraph">
                    日向中夜出，赫赫來東陲。
                </div>
                
                <div class="paragraph">
                    地向太極裂，中有蒼鵝飛。
                </div>
                
                <div class="paragraph">
                    高厚災且異，人妖亦繁滋。
                </div>
                
                <div class="paragraph">
                    始有竹林民，怪誕名不羈。
                </div>
                
                <div class="paragraph">
                    次有夷甫輩，高談慕無爲。
                </div>
                
                <div class="paragraph">
                    沈湎多越禮，阮籍兼輔之。
                </div>
                
                <div class="paragraph">
                    虛名能飾詐，光逸與王尼。
                </div>
                
                <div class="paragraph">
                    何曾有先見，不能救其衰。
                </div>
                
                <div class="paragraph">
                    張華徒竭力，無以扶其危。
                </div>
                
                <div class="paragraph">
                    至今西晉書，讀之堪涕洟。
                </div>
                
                <div class="paragraph">
                    爾來歷千年，炎宋運重熙。
                </div>
                
                <div class="paragraph">
                    東州有逸黨，尊大自相推。
                </div>
                
                <div class="paragraph">
                    號曰方外交，蕩然絕四維。
                </div>
                
                <div class="paragraph">
                    六籍被詆訶，三皇遭毀訾。
                </div>
                
                <div class="paragraph">
                    坑儒愚黔首，快哉秦李斯。
                </div>
                
                <div class="paragraph">
                    與世立憲度，迂哉魯先師。
                </div>
                
                <div class="paragraph">
                    流宕終忘反，惡聞有民彝。
                </div>
                
                <div class="paragraph">
                    或爲童牧飲，垂髽以相嬉。
                </div>
                
                <div class="paragraph">
                    或作概量歌，無非市井辭。
                </div>
                
                <div class="paragraph">
                    或作薤露唱，發聲令人悲。
                </div>
                
                <div class="paragraph">
                    或稱重氣義，金帛不爲貲。
                </div>
                
                <div class="paragraph">
                    或曰外形骸，頂踵了無絲。
                </div>
                
                <div class="paragraph">
                    麀聚復優雜，何者爲尊卑。
                </div>
                
                <div class="paragraph">
                    遥聞風波民，未見如調饑。
                </div>
                
                <div class="paragraph">
                    偶逢紳带士，相對如拘縻。
                </div>
                
                <div class="paragraph">
                    不知二紀來，此風肇自誰。
                </div>
                
                <div class="paragraph">
                    都緣極顯地，多用寧馨兒。
                </div>
                
                <div class="paragraph">
                    斯人之一唱，翕然天下隨。
                </div>
                
                <div class="paragraph">
                    斯人之一趨，靡然天下馳。
                </div>
                
                <div class="paragraph">
                    鄉老爲品狀，不以逸爲嗤。
                </div>
                
                <div class="paragraph">
                    宗伯主計偕，不以逸爲非。
                </div>
                
                <div class="paragraph">
                    私庭訓子弟，多以逸爲宜。
                </div>
                
                <div class="paragraph">
                    公朝論人物，翻以逸爲奇。
                </div>
                
                <div class="paragraph">
                    家國盡爲逸，禮法從何施。
                </div>
                
                <div class="paragraph">
                    我常病其事，中夜起思惟。
                </div>
                
                <div class="paragraph">
                    平地三尺限，空車登無歧。
                </div>
                
                <div class="paragraph">
                    重載歷百仞，所來因陵遲。
                </div>
                
                <div class="paragraph">
                    萬一染成俗，雖悔何由追。
                </div>
                
                <div class="paragraph">
                    衆人皆若夢，焉能分其糜。
                </div>
                
                <div class="paragraph">
                    衆人皆若醉，不知啜其醨。
                </div>
                
                <div class="paragraph">
                    天下皆病痿，俾誰就魯醫。
                </div>
                
                <div class="paragraph">
                    天下皆病狂，何暇灸其眉。
                </div>
                
                <div class="paragraph">
                    幸有名教黨，可與决雄雌。
                </div>
                
                <div class="paragraph">
                    所嗟九品賤，不得立文墀。
                </div>
                
                <div class="paragraph">
                    賈誼惟慟哭，梁鴻空五噫。
                </div>
                
                <div class="paragraph">
                    終削南山竹，冒死指其疵。
                </div>
                
                <div class="paragraph">
                    願乘九廟靈，感悟宸心知。
                </div>
                
                <div class="paragraph">
                    赫爾奮獨斷，去邪在勿疑。
                </div>
                
                <div class="paragraph">
                    分捕復大索，憸人無孑遺。
                </div>
                
                <div class="paragraph">
                    大者肆朝市，其徒竄海湄。
                </div>
                
                <div class="paragraph">
                    殺一以戒萬，是曰政之基。
                </div>
                
                <div class="paragraph">
                    千奴共一膽，膽破衆自隳。
                </div>
                
                <div class="paragraph">
                    無使永嘉風，敗亂昇平時。
                </div>
                
        </div>
    </div>
</body>

</html>