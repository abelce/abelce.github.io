<!DOCTYPE html>
<html>

<head>
    <title>
        答梅聖俞寺丞見寄
    </title>
    <meta name="keywords" content="答梅聖俞寺丞見寄 -- 歐陽修">
    <meta name="description" content="答梅聖俞寺丞見寄 -- 歐陽修">
    <meta property="og:title" content="答梅聖俞寺丞見寄">
    <meta property="og:url" content="https://vwood.xyz/poetry/391f1e5b-3688-4bc3-b03f-ed99434572d3.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            答梅聖俞寺丞見寄
        </h2>
        <div class="author"><a href="/author/c669d032-24e5-40a9-b8be-acf74ab08258.html" title="歐陽修" target="_blank">
                歐陽修
            </a> (宋)
        </div>
        <div class="paragraphs">
            
                <div class="paragraph">
                    憶昔識君初，我少君方壯。
                </div>
                
                <div class="paragraph">
                    風期一相許，意氣曾誰讓。
                </div>
                
                <div class="paragraph">
                    交遊盛京洛，罇俎陪丞相。
                </div>
                
                <div class="paragraph">
                    騄驥日相追，鸞凰志高颺。
                </div>
                
                <div class="paragraph">
                    詞章盡崔蔡，論議皆歆向。
                </div>
                
                <div class="paragraph">
                    文會忝予盟，詩壇推子將。
                </div>
                
                <div class="paragraph">
                    談精鋒愈出，飲劇歡無量。
                </div>
                
                <div class="paragraph">
                    賈勇爲無前，餘光誰敢望。
                </div>
                
                <div class="paragraph">
                    茲年五六歲，人事堪悽愴。
                </div>
                
                <div class="paragraph">
                    南北頓暌乖，相離獨飄蕩。
                </div>
                
                <div class="paragraph">
                    失杯由畫足，傷手因代匠。
                </div>
                
                <div class="paragraph">
                    移書雖激切，拙語非欺誑。
                </div>
                
                <div class="paragraph">
                    安知乃心愚，而使所言妄。
                </div>
                
                <div class="paragraph">
                    權豪不自避，斧質誠爲當。
                </div>
                
                <div class="paragraph">
                    蒼皇得一邑，奔走踰千嶂。
                </div>
                
                <div class="paragraph">
                    楚峽聽猿鳴，荆江畏蛟浪。
                </div>
                
                <div class="paragraph">
                    蠻方異時俗，景物殊氣象。
                </div>
                
                <div class="paragraph">
                    綠髮變風霜，丹顔侵疾癢。
                </div>
                
                <div class="paragraph">
                    常憂鵬鳥窺，幸免江魚葬。
                </div>
                
                <div class="paragraph">
                    今茲荷寬宥，遷徙來漢上。
                </div>
                
                <div class="paragraph">
                    惟悴戴囚冠，驅馳嗟俗狀。
                </div>
                
                <div class="paragraph">
                    王事多倥傯，學業差遺忘。
                </div>
                
                <div class="paragraph">
                    未能解綬去，所戀寸祿養。
                </div>
                
                <div class="paragraph">
                    舉足畏逢仇，低頭惟避謗。
                </div>
                
                <div class="paragraph">
                    忻聞故人近，豈憚驅車訪。
                </div>
                
                <div class="paragraph">
                    一別各衰翁，相見問無恙。
                </div>
                
                <div class="paragraph">
                    交情宛如舊，歡意獨能强。
                </div>
                
                <div class="paragraph">
                    幸陪主人賢，更值芳洲漲。
                </div>
                
                <div class="paragraph">
                    菱荷亂浮泛，水竹涵虛曠。
                </div>
                
                <div class="paragraph">
                    清風滿談席，明月臨歌舫。
                </div>
                
                <div class="paragraph">
                    已見洛陽人，重聞畫樓唱。
                </div>
                
                <div class="paragraph">
                    怡然壹鬰寫，蹔爾累囚放。
                </div>
                
                <div class="paragraph">
                    自從還邑來，會此驕陽亢。
                </div>
                
                <div class="paragraph">
                    神臺多請禱，租訟煩笞榜。
                </div>
                
                <div class="paragraph">
                    猶須新秋凉，漢水臨清漾。
                </div>
                
                <div class="paragraph">
                    野稼蕩浮雲，晴山開疊障。
                </div>
                
                <div class="paragraph">
                    聊以助吟詠，亦可資酣暢。
                </div>
                
                <div class="paragraph">
                    北轅如未駕，幸子能來貺。
                </div>
                
        </div>
    </div>
</body>

</html>