<!DOCTYPE html>
<html>

<head>
    <title>
        惠別
    </title>
    <meta name="keywords" content="惠別 -- 張耒">
    <meta name="description" content="惠別 -- 張耒">
    <meta property="og:title" content="惠別">
    <meta property="og:url" content="https://vwood.xyz/poetry/da352fe7-8a54-4873-8d2f-16b69014353d.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            惠別
        </h2>
        <div class="author"><a href="/author/88f9829b-8158-4bdb-aa32-b358b81ebaa1.html" title="張耒" target="_blank">
                張耒
            </a> (宋)
        </div>
        <div class="paragraphs">
            
                <div class="paragraph">
                    洞簫奏兮瑶瑟御，日不足兮繼以夜。
                </div>
                
                <div class="paragraph">
                    吾寧獨此湛樂兮，嘉予美之宜修。
                </div>
                
                <div class="paragraph">
                    披浮雲出明月兮，揮衆星不與謀。
                </div>
                
                <div class="paragraph">
                    既成言以命予兮，顧永予之光明。
                </div>
                
                <div class="paragraph">
                    豈獨謂不然兮，託東風以惠聲。
                </div>
                
                <div class="paragraph">
                    嗟言獨何容易兮，有傾身者鬼神。
                </div>
                
                <div class="paragraph">
                    中懷著而必見兮，卷蘭舌而交信。
                </div>
                
                <div class="paragraph">
                    予雖不執子明燭兮，光輝其舍予。
                </div>
                
                <div class="paragraph">
                    兩相審者不媒兮，予既獲子於鼻息。
                </div>
                
                <div class="paragraph">
                    舒子聲以歌兮，鳳凰將聞而振羽。
                </div>
                
                <div class="paragraph">
                    結子佩而起舞兮，星斗視子而上下。
                </div>
                
                <div class="paragraph">
                    獨翩翩其不可留兮，君之居可知而不可得。
                </div>
                
                <div class="paragraph">
                    春水渙渙兮，予獨飲君河之曲。
                </div>
                
                <div class="paragraph">
                    鳥鳴羣飛兮，其下芳草。
                </div>
                
                <div class="paragraph">
                    柳舒舒其可攬結兮，桃李始就其膏沐。
                </div>
                
                <div class="paragraph">
                    行者懷兮別者思，酌君酒兮壽君以不衰。
                </div>
                
                <div class="paragraph">
                    撫君舟之悠然兮，將浩渺以浮航。
                </div>
                
                <div class="paragraph">
                    三江震澤兮，舟師告憊而一息。
                </div>
                
                <div class="paragraph">
                    引日星之煌煌兮，吾獨望子於南極。
                </div>
                
                <div class="paragraph">
                    想子其下兮，鼓聖濤而鞭蛟龍。
                </div>
                
                <div class="paragraph">
                    使宓妃不敢巧笑兮，皇英斂衽而來從。
                </div>
                
                <div class="paragraph">
                    南風之來兮，入予裾悅余心。
                </div>
                
                <div class="paragraph">
                    獨條暢而清婉兮，曰是爲故人之風。
                </div>
                
        </div>
    </div>
</body>

</html>