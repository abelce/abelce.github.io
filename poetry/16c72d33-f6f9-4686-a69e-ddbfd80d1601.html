<!DOCTYPE html>
<html>

<head>
    <title>
        太倉隆福寺創觀音院以詩百韵寄妙觀大師且呈鄉中諸親舊
    </title>
    <meta name="keywords" content="太倉隆福寺創觀音院以詩百韵寄妙觀大師且呈鄉中諸親舊 -- 郟亶">
    <meta name="description" content="太倉隆福寺創觀音院以詩百韵寄妙觀大師且呈鄉中諸親舊 -- 郟亶">
    <meta property="og:title" content="太倉隆福寺創觀音院以詩百韵寄妙觀大師且呈鄉中諸親舊">
    <meta property="og:url" content="https://vwood.xyz/poetry/16c72d33-f6f9-4686-a69e-ddbfd80d1601.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            太倉隆福寺創觀音院以詩百韵寄妙觀大師且呈鄉中諸親舊
        </h2>
        <div class="author"><a href="/author/7c27f1de-9756-41d0-b7bd-74942543db5d.html" title="郟亶" target="_blank">
                郟亶
            </a> (宋)
        </div>
        <div class="paragraphs">
            
                <div class="paragraph">
                    珍重妙觀師，書來再三讀。
                </div>
                
                <div class="paragraph">
                    不蒙促歸計，乃憂曠箋牘。
                </div>
                
                <div class="paragraph">
                    疑師未相知，待我尚塵俗。
                </div>
                
                <div class="paragraph">
                    竊聞構新殿，東畔建廊屋。
                </div>
                
                <div class="paragraph">
                    聖像已完布，舍利應祈祝。
                </div>
                
                <div class="paragraph">
                    其餘雖未備，想亦漸周足。
                </div>
                
                <div class="paragraph">
                    凡事在臻牢，慎勿尚遄速。
                </div>
                
                <div class="paragraph">
                    堂基不厭高，磉窠須剩築。
                </div>
                
                <div class="paragraph">
                    閒架莫求大，却須擇良木。
                </div>
                
                <div class="paragraph">
                    椽桷貴稠直，楣栱要恒篤。
                </div>
                
                <div class="paragraph">
                    但得規摹成，不憂無人續。
                </div>
                
                <div class="paragraph">
                    五年縱未就，十年亦未蹙。
                </div>
                
                <div class="paragraph">
                    今生不能了，後世亦修復。
                </div>
                
                <div class="paragraph">
                    中庭要寬廣，從舍須團簇。
                </div>
                
                <div class="paragraph">
                    堂前種杉檜，方丈植慈竹。
                </div>
                
                <div class="paragraph">
                    冬青繞周遭，夏初香馥郁。
                </div>
                
                <div class="paragraph">
                    松篁又次之，瀟灑快胸腹。
                </div>
                
                <div class="paragraph">
                    園中開數徑，晚步散踡跼。
                </div>
                
                <div class="paragraph">
                    沿階種藥苗，乘閒采盈掬。
                </div>
                
                <div class="paragraph">
                    川芎并地黄，幽蘭間甘菊。
                </div>
                
                <div class="paragraph">
                    泡水須麥門，熬湯要鶑粟。
                </div>
                
                <div class="paragraph">
                    蘘莪并狗杞，可以備蔬蔌。
                </div>
                
                <div class="paragraph">
                    葵藿及雞冠，可以悅心目。
                </div>
                
                <div class="paragraph">
                    橘柚耀金苞，鎗旗資茗粥。
                </div>
                
                <div class="paragraph">
                    四時皆要用，一奴長灌沃。
                </div>
                
                <div class="paragraph">
                    地形或褊隘，後牆可展撲。
                </div>
                
                <div class="paragraph">
                    東榮有園池，幽小類棋局。
                </div>
                
                <div class="paragraph">
                    長土可裁削，凡材宜斬斸。
                </div>
                
                <div class="paragraph">
                    使之稍清曠，可以蠲煩溽。
                </div>
                
                <div class="paragraph">
                    秋至芙蕖紅，春來鴨頭淥。
                </div>
                
                <div class="paragraph">
                    撥剌有魴鯉，優游棲雁鶩。
                </div>
                
                <div class="paragraph">
                    菱芡交加生，藻荇參差畜。
                </div>
                
                <div class="paragraph">
                    采嚼齒牙香，牽挽襟裾綠。
                </div>
                
                <div class="paragraph">
                    可以娛賓朋，可以施水陸。
                </div>
                
                <div class="paragraph">
                    穿渠繞吾院，高下相聯屬。
                </div>
                
                <div class="paragraph">
                    畎引發新聲，潺湲若山谷。
                </div>
                
                <div class="paragraph">
                    細事宜先治，大道在勤督。
                </div>
                
                <div class="paragraph">
                    晨經勸羣庶，夜講誨幽獨。
                </div>
                
                <div class="paragraph">
                    午間略行道，睡魔可降伏。
                </div>
                
                <div class="paragraph">
                    智燈照昏迷，慧刀破貪慾。
                </div>
                
                <div class="paragraph">
                    若夫潤澤事，在師更崇肅。
                </div>
                
                <div class="paragraph">
                    爲山貴覆簣，彈冠重初沐。
                </div>
                
                <div class="paragraph">
                    葷羶勿放入，酒會當遠逐。
                </div>
                
                <div class="paragraph">
                    諸宅或相混，此詩可約束。
                </div>
                
                <div class="paragraph">
                    庶令百里人，外悅更心服。
                </div>
                
                <div class="paragraph">
                    從善若轉圜，慕義如湊輻。
                </div>
                
                <div class="paragraph">
                    悟者味醍醐，昧者隔紗縠。
                </div>
                
                <div class="paragraph">
                    病者解顛倒，强者銷忿毒。
                </div>
                
                <div class="paragraph">
                    昆蟲與草芥，一一霑慧福。
                </div>
                
                <div class="paragraph">
                    顧此區區心，提孩已懷蓄。
                </div>
                
                <div class="paragraph">
                    十三聽先訓，觀音爲眷屬。
                </div>
                
                <div class="paragraph">
                    二十學於寺，有意重蓋覆。
                </div>
                
                <div class="paragraph">
                    誦書小松下，夜驚老僧宿。
                </div>
                
                <div class="paragraph">
                    老僧睡不穩，冥心生毀讟。
                </div>
                
                <div class="paragraph">
                    夢一白衣人，戒言勿輕觸。
                </div>
                
                <div class="paragraph">
                    淩晨來謝我，道此頗慚恧。
                </div>
                
                <div class="paragraph">
                    因知此大緣，聖心已潛屬。
                </div>
                
                <div class="paragraph">
                    故余昔欲仕，先此治軒塾。
                </div>
                
                <div class="paragraph">
                    無端赴辟書，萬里走炎燠。
                </div>
                
                <div class="paragraph">
                    因緣論時事，乍榮復深辱。
                </div>
                
                <div class="paragraph">
                    連延未能歸，非敢戀方穀。
                </div>
                
                <div class="paragraph">
                    上欲榮二親，次欲芘諸族。
                </div>
                
                <div class="paragraph">
                    妻封子可任，行將謝微祿。
                </div>
                
                <div class="paragraph">
                    屯邅累見迫，神靈若相促。
                </div>
                
                <div class="paragraph">
                    前日除永甯，君恩殊委曲。
                </div>
                
                <div class="paragraph">
                    風物似京華，民醇無犴獄。
                </div>
                
                <div class="paragraph">
                    月給五十千，歲租三百斛。
                </div>
                
                <div class="paragraph">
                    茲事爲未了，力辭求倅睦。
                </div>
                
                <div class="paragraph">
                    尚念雖近鄉，官身甚羈拲。
                </div>
                
                <div class="paragraph">
                    黽勉終此任，庶幾堪退縮。
                </div>
                
                <div class="paragraph">
                    驅馳六十年，今朝方自贖。
                </div>
                
                <div class="paragraph">
                    可爲林下遊，放曠比麋鹿。
                </div>
                
                <div class="paragraph">
                    幽園創書館，諸子弄黄軸。
                </div>
                
                <div class="paragraph">
                    靜室爇名香，與師評梵竺。
                </div>
                
                <div class="paragraph">
                    寺僧必欽嚮，師應勤訓育。
                </div>
                
                <div class="paragraph">
                    童蒙儻來叩，我亦當善告。
                </div>
                
                <div class="paragraph">
                    四季飯鄉人，三冬辦民浴。
                </div>
                
                <div class="paragraph">
                    老姑與老姊，就可報恩鞠。
                </div>
                
                <div class="paragraph">
                    季弟與羣姪，日可講驩穆。
                </div>
                
                <div class="paragraph">
                    人生能幾何，此樂難盡錄。
                </div>
                
                <div class="paragraph">
                    惟師本英豪，少小已良淑。
                </div>
                
                <div class="paragraph">
                    傳經建精藍，飯衆邁高躅。
                </div>
                
                <div class="paragraph">
                    飄然西北來，聲華滿京轂。
                </div>
                
                <div class="paragraph">
                    名山及鉅院，諸公意勤縟。
                </div>
                
                <div class="paragraph">
                    師皆力辭避，許我歸林麓。
                </div>
                
                <div class="paragraph">
                    茲惟吾二人，密約有昔夙。
                </div>
                
                <div class="paragraph">
                    然能蹈此語，沙金石中玉。
                </div>
                
                <div class="paragraph">
                    吾身方困躓，師譽正彪襮。
                </div>
                
                <div class="paragraph">
                    吾歸不爲艱，師退良難卜。
                </div>
                
                <div class="paragraph">
                    飛雲謾出山，至寶欣還匵。
                </div>
                
                <div class="paragraph">
                    素志幸已酬，忘言目相矚。
                </div>
                
                <div class="paragraph">
                    幽顯若相佑，成就在忽倏。
                </div>
                
                <div class="paragraph">
                    內外期兩立，緇素更純熟。
                </div>
                
                <div class="paragraph">
                    惟吾二人者，可以共藏六。
                </div>
                
                <div class="paragraph">
                    松江多波濤，西山鳴橡檞。
                </div>
                
                <div class="paragraph">
                    台嶺誇石梁，廬阜詫飛瀑。
                </div>
                
                <div class="paragraph">
                    與師結真賞，輕舉效鴻鵠。
                </div>
                
                <div class="paragraph">
                    相將老此身，嘯歌隨寢餗。
                </div>
                
                <div class="paragraph">
                    數終或歸去，任緣順所欲。
                </div>
                
                <div class="paragraph">
                    却觀今日事，猶如夢中燭。
                </div>
                
        </div>
    </div>
</body>

</html>