<!DOCTYPE html>
<html>

<head>
    <title>
        留別范元長二十八韵
    </title>
    <meta name="keywords" content="留別范元長二十八韵 -- 李處權">
    <meta name="description" content="留別范元長二十八韵 -- 李處權">
    <meta property="og:title" content="留別范元長二十八韵">
    <meta property="og:url" content="https://vwood.xyz/poetry/cfabfc1c-0a23-475b-8d91-5fdeab84dcd0.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            留別范元長二十八韵
        </h2>
        <div class="author"><a href="/author/81e5fd7c-75a3-4da1-896c-7496a83cc9b0.html" title="李處權" target="_blank">
                李處權
            </a> (宋)
        </div>
        <div class="paragraphs">
            
                <div class="paragraph">
                    博洽人爲史，循良吏得師。
                </div>
                
                <div class="paragraph">
                    謀謨當啟沃，出處繫安危。
                </div>
                
                <div class="paragraph">
                    鶚立通丹地，龍章近赤墀。
                </div>
                
                <div class="paragraph">
                    咨詢唐典故，筆削漢官儀。
                </div>
                
                <div class="paragraph">
                    結客多青眼，承家最白眉。
                </div>
                
                <div class="paragraph">
                    浩然無害氣，汪若有容陂。
                </div>
                
                <div class="paragraph">
                    慎獨仍三省，操危任百罹。
                </div>
                
                <div class="paragraph">
                    誰嘲玄尚白，自信涅非緇。
                </div>
                
                <div class="paragraph">
                    俯仰俱無怍，幽明兩不欺。
                </div>
                
                <div class="paragraph">
                    愛君心匪石，憂國鬢成絲。
                </div>
                
                <div class="paragraph">
                    劵外真毫末，樊中足坦夷。
                </div>
                
                <div class="paragraph">
                    閉門因拂袖，展卷代支頤。
                </div>
                
                <div class="paragraph">
                    遠覽迷千古，高懷自一時。
                </div>
                
                <div class="paragraph">
                    海非蠡可測，豹豈管能窺。
                </div>
                
                <div class="paragraph">
                    能事推天禄，威名到月支。
                </div>
                
                <div class="paragraph">
                    孔融徴已晚，安石起何遲。
                </div>
                
                <div class="paragraph">
                    不待南飛雁，貪懸左顧龜。
                </div>
                
                <div class="paragraph">
                    向來鸚鵡賦，此去鳯凰池。
                </div>
                
                <div class="paragraph">
                    揭揭英靈氣，巍巍柱石姿。
                </div>
                
                <div class="paragraph">
                    衮衣須我補，霖雨更誰爲。
                </div>
                
                <div class="paragraph">
                    賤子端何者，先生頗識之。
                </div>
                
                <div class="paragraph">
                    幾年當顧盼，今日倒鑪錘。
                </div>
                
                <div class="paragraph">
                    解榻徐生入，彈冠貢子知。
                </div>
                
                <div class="paragraph">
                    青蠅休點污，白璧漫瑕疵。
                </div>
                
                <div class="paragraph">
                    鍊句終乖律，看書正闕疑。
                </div>
                
                <div class="paragraph">
                    地偏如有避，交淡欲無私。
                </div>
                
                <div class="paragraph">
                    瘦馬終千里，寒灰待一吹。
                </div>
                
                <div class="paragraph">
                    西江如可激，畢命守軒帷。
                </div>
                
        </div>
    </div>
</body>

</html>