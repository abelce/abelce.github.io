<!DOCTYPE html>
<html>

<head>
    <title>
        贈蚊
    </title>
    <meta name="keywords" content="贈蚊 -- 歐陽修">
    <meta name="description" content="贈蚊 -- 歐陽修">
    <meta property="og:title" content="贈蚊">
    <meta property="og:url" content="https://vwood.xyz/poetry/5433773e-37a5-4a67-a827-09e49bea2f72.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            贈蚊
        </h2>
        <div class="author"><a href="/author/c669d032-24e5-40a9-b8be-acf74ab08258.html" title="歐陽修" target="_blank">
                歐陽修
            </a> (宋)
        </div>
        <div class="paragraphs">
            
                <div class="paragraph">
                    擾擾萬類殊，可憎非一族。
                </div>
                
                <div class="paragraph">
                    甚哉蚊之微，豈足汙簡牘。
                </div>
                
                <div class="paragraph">
                    乾坤量廣大，善惡皆含育。
                </div>
                
                <div class="paragraph">
                    荒茫三五前，民物交相黷。
                </div>
                
                <div class="paragraph">
                    禹鼎象神姦，蛟龍遠潛伏。
                </div>
                
                <div class="paragraph">
                    周公驅猛獸，人始居川陸。
                </div>
                
                <div class="paragraph">
                    爾來千百年，天地得清肅。
                </div>
                
                <div class="paragraph">
                    大患已云除，細微遺不錄。
                </div>
                
                <div class="paragraph">
                    蠅蝱蚤虱蟣，蜂蝎蚖蛇蝮。
                </div>
                
                <div class="paragraph">
                    惟爾於其間，有形纔一粟。
                </div>
                
                <div class="paragraph">
                    雖微無柰眾，惟小難防毒。
                </div>
                
                <div class="paragraph">
                    嘗聞高郵間，猛虎死凌辱。
                </div>
                
                <div class="paragraph">
                    哀哉露筋女，萬古讎不復。
                </div>
                
                <div class="paragraph">
                    水鄉自宜爾，可怪窮邊俗。
                </div>
                
                <div class="paragraph">
                    晨飱下帷幬，盛暑泥駒犢。
                </div>
                
                <div class="paragraph">
                    我來守窮山，地氣尤卑溽。
                </div>
                
                <div class="paragraph">
                    官閑懶所便，惟睡宜偏足。
                </div>
                
                <div class="paragraph">
                    難堪爾類多，枕席厭緣撲。
                </div>
                
                <div class="paragraph">
                    燻簷苦煙埃，燎壁疲照燭。
                </div>
                
                <div class="paragraph">
                    荒城繁草樹，旱氣飛炎熇。
                </div>
                
                <div class="paragraph">
                    羲和驅日車，當午不轉轂。
                </div>
                
                <div class="paragraph">
                    清風得夕涼，如赦脫囚梏。
                </div>
                
                <div class="paragraph">
                    掃庭露青天，坐月蔭嘉木。
                </div>
                
                <div class="paragraph">
                    汝寧無他時，忍此見迫促。
                </div>
                
                <div class="paragraph">
                    翾翾伺昏黑，稍稍出壁屋。
                </div>
                
                <div class="paragraph">
                    填空來若翳，聚隙多可掬。
                </div>
                
                <div class="paragraph">
                    叢身疑陷圍，聒耳如遭哭。
                </div>
                
                <div class="paragraph">
                    猛攘欲張拳，暗中甚飛鏃。
                </div>
                
                <div class="paragraph">
                    手足不自救，其能營背腹。
                </div>
                
                <div class="paragraph">
                    盤餐勞扇拂，立寐僵僮僕。
                </div>
                
                <div class="paragraph">
                    端然窮百計，還坐瞑雙目。
                </div>
                
                <div class="paragraph">
                    於吾固不較，在爾誠爲酷。
                </div>
                
                <div class="paragraph">
                    誰能推物理，無乃乖人欲。
                </div>
                
                <div class="paragraph">
                    騶虞鳳凰麟，千載不一矚。
                </div>
                
                <div class="paragraph">
                    思之不可見，惡者無由逐。
                </div>
                
        </div>
    </div>
</body>

</html>