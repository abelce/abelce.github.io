<!DOCTYPE html>
<html>

<head>
    <title>
        次韵王宣徽太尉耆年會詩
    </title>
    <meta name="keywords" content="次韵王宣徽太尉耆年會詩 -- 蘇頌">
    <meta name="description" content="次韵王宣徽太尉耆年會詩 -- 蘇頌">
    <meta property="og:title" content="次韵王宣徽太尉耆年會詩">
    <meta property="og:url" content="https://vwood.xyz/poetry/d4885a25-70ec-4b93-89f2-5dd8dfaebe0d.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            次韵王宣徽太尉耆年會詩
        </h2>
        <div class="author"><a href="/author/45097015-23f4-425a-83bb-e2e841d1a69b.html" title="蘇頌" target="_blank">
                蘇頌
            </a> (宋)
        </div>
        <div class="paragraphs">
            
                <div class="paragraph">
                    古來賢相稱高奇，虞有皋夔商傅伊。
                </div>
                
                <div class="paragraph">
                    帝臣王佐見謨訓，千載相望如同時。
                </div>
                
                <div class="paragraph">
                    我朝公輔代間出，鍾秀辰象分躔離。
                </div>
                
                <div class="paragraph">
                    堂堂太尉實異稟，風質粹美和而威。
                </div>
                
                <div class="paragraph">
                    仁皇始擢自藩翰，渭水兆告非熊羆。
                </div>
                
                <div class="paragraph">
                    立朝早已擅風采，料敵曾不失毫釐。
                </div>
                
                <div class="paragraph">
                    聖聖相承倚時棟，入登槐鼎出擁麾。
                </div>
                
                <div class="paragraph">
                    司徒相繼據魁軸，勢壓諸夏摧附枝。
                </div>
                
                <div class="paragraph">
                    一言寤意尊社稷，萬里奔命來戎夷。
                </div>
                
                <div class="paragraph">
                    君臣一體自同德，下鄙漢相矜規隨。
                </div>
                
                <div class="paragraph">
                    功成治定預告老，還鄉治第當西圻。
                </div>
                
                <div class="paragraph">
                    十年休佚養沖氣，泰宇充茂心欣嬉。
                </div>
                
                <div class="paragraph">
                    二公勳德誦人口，載于彝鼎歌于詩。
                </div>
                
                <div class="paragraph">
                    吾皇得相柄文武，調燮四序齊璇璣。
                </div>
                
                <div class="paragraph">
                    孟軻嘗稱聖之任，乃曰百世人之師。
                </div>
                
                <div class="paragraph">
                    固宜天畀兩元老，期頤常保松筠姿。
                </div>
                
                <div class="paragraph">
                    規橅載在廟堂上，自使風俗淳澆漓。
                </div>
                
                <div class="paragraph">
                    前年召自大名尹，對罷累請菟裘歸。
                </div>
                
                <div class="paragraph">
                    帝曰公今更强固，閔煩幾政留清規。
                </div>
                
                <div class="paragraph">
                    兩加金貂百官首，再剖玉麟三水涯。
                </div>
                
                <div class="paragraph">
                    洛人聞之喜且抃，如在旱歲逢雲霓。
                </div>
                
                <div class="paragraph">
                    朝臨留府暮私第，偃息又將彌再期。
                </div>
                
                <div class="paragraph">
                    今春欲作耆英會，涓日象值神俱比。
                </div>
                
                <div class="paragraph">
                    謂宜飲食與宴樂，對接賓客心忘機。
                </div>
                
                <div class="paragraph">
                    康寧壽富復好德，嚮此巨福全者稀。
                </div>
                
                <div class="paragraph">
                    席間諸老盡賢傑，相得歡甚欹冠緌。
                </div>
                
                <div class="paragraph">
                    飲盈百榼似尼父，歌有三樂同榮期。
                </div>
                
                <div class="paragraph">
                    杯盤衍溢逮輿隸，割肉釃酒如林池。
                </div>
                
                <div class="paragraph">
                    衣冠填咽兩城市，車馬照耀清漣漪。
                </div>
                
                <div class="paragraph">
                    夜闌百炬列紅燭，天寒四座添重幃。
                </div>
                
                <div class="paragraph">
                    鉅儒灑翰序嘉會，義薄皎日垂清暉。
                </div>
                
                <div class="paragraph">
                    諸公半酣各賦咏，含毫疊紙魚鱗差。
                </div>
                
                <div class="paragraph">
                    詩成累幅燦珠玉，光艷宜若陵鈎奎。
                </div>
                
                <div class="paragraph">
                    歌聲旖旎嘯鸞鳳，酒氣冷冽噴酴醿。
                </div>
                
                <div class="paragraph">
                    長篇立刻在金石，楷字高揭當軒墀。
                </div>
                
                <div class="paragraph">
                    晉公延賓就綠野，謝傅卜宅臨清溪。
                </div>
                
                <div class="paragraph">
                    當時貴客亦有數，詎與今日爭光輝。
                </div>
                
                <div class="paragraph">
                    謄書遠報鄴都守，開緘摘句情融怡。
                </div>
                
                <div class="paragraph">
                    答言遂起歸與興，迹雖未往心先飛。
                </div>
                
                <div class="paragraph">
                    三賢事業固同道，用舍安得常情知。
                </div>
                
                <div class="paragraph">
                    官尊邦國之柱石，望重士林之羽儀。
                </div>
                
                <div class="paragraph">
                    退舍進用自殊致，大義當以公言推。
                </div>
                
                <div class="paragraph">
                    不能則止固達識，陳力可行當有爲。
                </div>
                
                <div class="paragraph">
                    聖君知臣賢達節，事有輕重須從宜。
                </div>
                
                <div class="paragraph">
                    寧拘經禮致爲政，自有邦人歌衮衣。
                </div>
                
                <div class="paragraph">
                    三台明潤少微爛，光彩並照大紫微。
                </div>
                
                <div class="paragraph">
                    子房辟穀方壯歲，張蒼作相當厖眉。
                </div>
                
                <div class="paragraph">
                    曹參置酒坐公府，晉賢高蹈來東籬。
                </div>
                
                <div class="paragraph">
                    昔人出處固有意，造適自與時推移。
                </div>
                
                <div class="paragraph">
                    光陰可惜且行樂，任從鷤鴂方春啼。
                </div>
                
        </div>
    </div>
</body>

</html>