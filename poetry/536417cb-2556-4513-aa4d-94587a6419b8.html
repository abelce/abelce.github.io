<!DOCTYPE html>
<html>

<head>
    <title>
        紀夢遊甘露寺
    </title>
    <meta name="keywords" content="紀夢遊甘露寺 -- 陸龜蒙">
    <meta name="description" content="紀夢遊甘露寺 -- 陸龜蒙">
    <meta property="og:title" content="紀夢遊甘露寺">
    <meta property="og:url" content="https://vwood.xyz/poetry/536417cb-2556-4513-aa4d-94587a6419b8.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            紀夢遊甘露寺
        </h2>
        <div class="author"><a href="/author/4fb6d960-3d89-4e57-964c-39cf1cd62be9.html" title="陸龜蒙" target="_blank">
                陸龜蒙
            </a> (唐)
        </div>
        <div class="paragraphs">
            
                <div class="paragraph">
                    昔臥嵩高雲，雲窗正寒夕。
                </div>
                
                <div class="paragraph">
                    披裘忽生夢，似到空王宅。
                </div>
                
                <div class="paragraph">
                    峨天一峰立，欄楯橫半壁。
                </div>
                
                <div class="paragraph">
                    級倚綠巔差，關臨赤霄闢。
                </div>
                
                <div class="paragraph">
                    捫虛陟孤峭，不翅千餘尺。
                </div>
                
                <div class="paragraph">
                    疊掌望罘罳，分明袒肩釋。
                </div>
                
                <div class="paragraph">
                    凌香稽首罷，嘹嘵□□□。
                </div>
                
                <div class="paragraph">
                    高戶乘北風，聲號大波白。
                </div>
                
                <div class="paragraph">
                    光中目難送，定驗方可覿。
                </div>
                
                <div class="paragraph">
                    樹細鴻濛煙，島疎零落碧。
                </div>
                
                <div class="paragraph">
                    須臾羣籟入，空水相噴激。
                </div>
                
                <div class="paragraph">
                    積浪亞寒堆，呀如鬬危石。
                </div>
                
                <div class="paragraph">
                    跳音簇鞞鼓，濺沫交矛戟。
                </div>
                
                <div class="paragraph">
                    鳥疾帆亦奔，紛紛助勁敵。
                </div>
                
                <div class="paragraph">
                    思非水靈怒，即是飢龍擘。
                </div>
                
                <div class="paragraph">
                    怯懾不敢前，荷襟汗霑霢。
                </div>
                
                <div class="paragraph">
                    迴經定僧處，泉木光相射。
                </div>
                
                <div class="paragraph">
                    巖磴雲族栖，柖柯露華適。
                </div>
                
                <div class="paragraph">
                    逍遙得真趨，邐迤尋常跡。
                </div>
                
                <div class="paragraph">
                    山腹貯孤亭，嵐根四垂帟。
                </div>
                
                <div class="paragraph">
                    誰題雪月句，乃是曹劉格。
                </div>
                
                <div class="paragraph">
                    閬闕一枝瓊，邊樓數聲笛。
                </div>
                
                <div class="paragraph">
                    吟高矍然起，若自蒼旻擲。
                </div>
                
                <div class="paragraph">
                    短燭墮餘花，圓蟾挂斜魄。
                </div>
                
                <div class="paragraph">
                    自從神錫境，無處不登陟。
                </div>
                
                <div class="paragraph">
                    忽上南徐山，心期豁而獲。
                </div>
                
                <div class="paragraph">
                    豈伊煩惱骨，合到清涼域。
                </div>
                
                <div class="paragraph">
                    暗得胡蝶身，幽期盡相識。
                </div>
                
                <div class="paragraph">
                    奈何有名氏，未列金閨籍。
                </div>
                
                <div class="paragraph">
                    翻慙丱頂童，得奉真如策。
                </div>
                
                <div class="paragraph">
                    雲濤觸風望，毫管和煙搦。
                </div>
                
                <div class="paragraph">
                    聊記夢中遊，留之問禪客。
                </div>
                
        </div>
    </div>
</body>

</html>