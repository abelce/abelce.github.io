<!DOCTYPE html>
<html>

<head>
    <title>
        太白遠遊
    </title>
    <meta name="keywords" content="太白遠遊 -- 崔敦禮">
    <meta name="description" content="太白遠遊 -- 崔敦禮">
    <meta property="og:title" content="太白遠遊">
    <meta property="og:url" content="https://vwood.xyz/poetry/5b24e53f-fbff-4466-b83c-a140b8c2997b.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            太白遠遊
        </h2>
        <div class="author"><a href="/author/6fd789c7-e906-417d-ac4c-91f1d11ded09.html" title="崔敦禮" target="_blank">
                崔敦禮
            </a> (宋)
        </div>
        <div class="paragraphs">
            
                <div class="paragraph">
                    人間不可以託兮，信長風而雲行。
                </div>
                
                <div class="paragraph">
                    浩漫其將何之兮，悵飄忽而徂征。
                </div>
                
                <div class="paragraph">
                    天生材以有用兮，思逢時而經綸。
                </div>
                
                <div class="paragraph">
                    苦恩疏而媒勞兮，坐長歎以撫膺。
                </div>
                
                <div class="paragraph">
                    雞聚族以爭食兮，鳳孤飛而無隣。
                </div>
                
                <div class="paragraph">
                    璚草隠於深谷兮，層丘蔽以蒼榛。
                </div>
                
                <div class="paragraph">
                    驊騮拳跼而不得食兮，蹇馿得志以鳴春。
                </div>
                
                <div class="paragraph">
                    蝘蜓嘲龍兮魚目混珍，嫫母衣錦兮西施負薪。
                </div>
                
                <div class="paragraph">
                    世道有此翻覆兮，誰察余之堅貞。
                </div>
                
                <div class="paragraph">
                    塊獨處此幽默兮，乃龜息而虬蟠。
                </div>
                
                <div class="paragraph">
                    不曠蕩以縱適兮，何拘攣以守常。
                </div>
                
                <div class="paragraph">
                    將倚劍乎天外兮，欲掛弓於扶桑。
                </div>
                
                <div class="paragraph">
                    以倥傯而爲巢兮，以虛無而爲場。
                </div>
                
                <div class="paragraph">
                    運以大風之舉兮，假以摩天之翔。
                </div>
                
                <div class="paragraph">
                    前期浩乎漫漫兮，浮四海而橫八荒。
                </div>
                
                <div class="paragraph">
                    赤玉舄以東上兮，烟蒼蒼其逢山。
                </div>
                
                <div class="paragraph">
                    逢羽人於天門兮，方瞳好其容顔。
                </div>
                
                <div class="paragraph">
                    遺我書以鳥跡兮，讀不閒而三嘆。
                </div>
                
                <div class="paragraph">
                    偶然值乎青童兮，綠髮雙雙其雲鬟。
                </div>
                
                <div class="paragraph">
                    笑我學仙之晚兮，蹉跎凋乎朱顔。
                </div>
                
                <div class="paragraph">
                    玉女飄飄而下兮，遺我以流霞之杯。
                </div>
                
                <div class="paragraph">
                    稽首拜而自媿兮，棄世何其悠哉。
                </div>
                
                <div class="paragraph">
                    隨風恣其飄揚兮，不知東走之迷。
                </div>
                
                <div class="paragraph">
                    忽撫己而自笑兮，問南登之路岐。
                </div>
                
                <div class="paragraph">
                    採姹女於江華兮，收河車於清溪。
                </div>
                
                <div class="paragraph">
                    卧香爐以餐霞兮，窺石鏡而心清。
                </div>
                
                <div class="paragraph">
                    遥見仙人於彩雲兮，把芙蓉於玉京。
                </div>
                
                <div class="paragraph">
                    期汗漫於九垓兮，接盧敖於太清。
                </div>
                
                <div class="paragraph">
                    乘興任夫所適兮，鳴騶忽其西馳。
                </div>
                
                <div class="paragraph">
                    栽若木於西海兮，採瓊蘂乎崑山。
                </div>
                
                <div class="paragraph">
                    揖叔卿於雲臺兮，恍惚凌乎紫冥。
                </div>
                
                <div class="paragraph">
                    飲玉漿於丹丘兮，備灑掃以明星。
                </div>
                
                <div class="paragraph">
                    赤松借予以白鹿兮，挾兩龍以相從。
                </div>
                
                <div class="paragraph">
                    傳秘訣於韓衆兮，精誠與夫天通。
                </div>
                
                <div class="paragraph">
                    西上既窮其登攀兮，雲飄然而無心。
                </div>
                
                <div class="paragraph">
                    八極可以神遊兮，賦大鵬於北溟。
                </div>
                
                <div class="paragraph">
                    激三千以崛起兮，向九萬而迅征。
                </div>
                
                <div class="paragraph">
                    訪廣成於至道兮，聞大塊之幽居。
                </div>
                
                <div class="paragraph">
                    掇玄珠於赤水兮，天下不知其所如。
                </div>
                
                <div class="paragraph">
                    凌雲霄以直上兮，入無窮而遺形。
                </div>
                
                <div class="paragraph">
                    騎日月而羽化兮，翼鴛鸞而雲行。
                </div>
                
                <div class="paragraph">
                    出宇宙之寥廓兮，羾閶闔之崢嶸。
                </div>
                
                <div class="paragraph">
                    載長雲之河車兮，十二樓與五城。
                </div>
                
                <div class="paragraph">
                    登真朝於玉皇兮，賜瓊漿以玉杯。
                </div>
                
                <div class="paragraph">
                    聽天語之察察兮，廓如雲而天開。
                </div>
                
                <div class="paragraph">
                    天地同乎枯槁兮，生世如乎轉蓬。
                </div>
                
                <div class="paragraph">
                    君子化爲猿鶴兮，小人或爲沙蟲。
                </div>
                
                <div class="paragraph">
                    營營爲何所求兮，雞鳴趨乎四關。
                </div>
                
                <div class="paragraph">
                    十步而九太行兮，世路多乎險艱。
                </div>
                
                <div class="paragraph">
                    傳其語以銘骨兮，永願辭於人間。
                </div>
                
                <div class="paragraph">
                    忽魂悸以魄動兮，即歸路而長歎。
                </div>
                
                <div class="paragraph">
                    轉天車於六龍兮，雲駢下而飄翩。
                </div>
                
                <div class="paragraph">
                    風爲馬兮霓爲裳，靡星旃兮迴鸞車。
                </div>
                
                <div class="paragraph">
                    燭龍銜光以照物兮，列缺揮鞭而啟途。
                </div>
                
                <div class="paragraph">
                    欻翳景以橫翥兮，逆高天以下垂。
                </div>
                
                <div class="paragraph">
                    望四海兮何漫漫，長相思兮在長安。
                </div>
                
                <div class="paragraph">
                    復長劍而歸來兮，謁九重之天門。
                </div>
                
                <div class="paragraph">
                    白日照吾之精誠兮，效剖膽而輸肝。
                </div>
                
                <div class="paragraph">
                    吐崢嶸之高論兮，開浩蕩之奇言。
                </div>
                
                <div class="paragraph">
                    所謂代馬不思乎越兮，越禽不戀乎燕。
                </div>
                
                <div class="paragraph">
                    流波思其舊浦兮，落葉墜於本根者也。
                </div>
                
        </div>
    </div>
</body>

</html>