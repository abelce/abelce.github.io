<!DOCTYPE html>
<html>

<head>
    <title>
        和韓縣齋有懷四十韻
    </title>
    <meta name="keywords" content="和韓縣齋有懷四十韻 -- 王十朋">
    <meta name="description" content="和韓縣齋有懷四十韻 -- 王十朋">
    <meta property="og:title" content="和韓縣齋有懷四十韻">
    <meta property="og:url" content="https://vwood.xyz/poetry/3e2906d3-1f46-4548-81eb-cef273a6cf7f.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            和韓縣齋有懷四十韻
        </h2>
        <div class="author"><a href="/author/28b371f0-8755-4947-aae3-30611dc664d0.html" title="王十朋" target="_blank">
                王十朋
            </a> (宋)
        </div>
        <div class="paragraphs">
            
                <div class="paragraph">
                    讀書窺古今，掩卷成叱咤。
                </div>
                
                <div class="paragraph">
                    唐虞昔垂衣，禹稷起躬稼。
                </div>
                
                <div class="paragraph">
                    人材各超絕，王業迭興謝。
                </div>
                
                <div class="paragraph">
                    典謨光日月，雅頌藹蘭麝。
                </div>
                
                <div class="paragraph">
                    孟軻論易地，顔回堪並駕。
                </div>
                
                <div class="paragraph">
                    窮達雖殊途，聖賢實同價。
                </div>
                
                <div class="paragraph">
                    避就鄉隣鬭，泣笑疏戚謝。
                </div>
                
                <div class="paragraph">
                    甘心惟飲瓢，沒齒不談霸。
                </div>
                
                <div class="paragraph">
                    斯人嗟已亡，末俗遂多詐。
                </div>
                
                <div class="paragraph">
                    祿從枉道求，氣爲權門下。
                </div>
                
                <div class="paragraph">
                    爭爲邑犬吠，翻取獵師駡。
                </div>
                
                <div class="paragraph">
                    幽人思隠盤，高士欲耕灞。
                </div>
                
                <div class="paragraph">
                    予生苦多難，安跡殊未暇。
                </div>
                
                <div class="paragraph">
                    冬行皸兩足，夜坐痹雙髂。
                </div>
                
                <div class="paragraph">
                    黄卷徒自勞，青雲未能跨。
                </div>
                
                <div class="paragraph">
                    借勢乏王公，成名無僕射。
                </div>
                
                <div class="paragraph">
                    大學厭虀鹽，親闈疏膾炙。
                </div>
                
                <div class="paragraph">
                    眷眷日懷歸，區區每求假。
                </div>
                
                <div class="paragraph">
                    飛同鷁過宋，閑若馬歸華。
                </div>
                
                <div class="paragraph">
                    陋巷懷哲人，短檠燒午夜。
                </div>
                
                <div class="paragraph">
                    對床有兄弟，通家足姻婭。
                </div>
                
                <div class="paragraph">
                    談笑開芳尊，塵勞釋征靶。
                </div>
                
                <div class="paragraph">
                    篇章日盈囊，卷帙時抽架。
                </div>
                
                <div class="paragraph">
                    詠歌同舞雩，歎息殊觀蠟。
                </div>
                
                <div class="paragraph">
                    有田聊代祿，無謫不祈赦。
                </div>
                
                <div class="paragraph">
                    未爲雄草玄，謾學愈苴罅。
                </div>
                
                <div class="paragraph">
                    嘯傲窮朝曛，絃歌達冬夏。
                </div>
                
                <div class="paragraph">
                    頭角姑自藏，齒牙誰肯借。
                </div>
                
                <div class="paragraph">
                    眠從弟子嘲，醉不金吾怕。
                </div>
                
                <div class="paragraph">
                    心知得失妄，眼見炎凉乍。
                </div>
                
                <div class="paragraph">
                    造物豈吾苦，交情勿渠訝。
                </div>
                
                <div class="paragraph">
                    馬來未爲福，火盡安足藉。
                </div>
                
                <div class="paragraph">
                    孝弟儻自脩，長幼必能化。
                </div>
                
                <div class="paragraph">
                    力耕西疇禾，剩種東臯柘。
                </div>
                
                <div class="paragraph">
                    旨甘奉盤餐，溫凊飾臺榭。
                </div>
                
                <div class="paragraph">
                    斗粟鑒漢謠，一爨共崔舍。
                </div>
                
                <div class="paragraph">
                    仰效慈烏哺，俯笑寒鴟嚇。
                </div>
                
                <div class="paragraph">
                    但令尊不空，莫厭客頻迓。
                </div>
                
                <div class="paragraph">
                    風篁觀掩冉，山禽聽嬌姹。
                </div>
                
                <div class="paragraph">
                    困窮乃吾幸，此禍不須嫁。
                </div>
                
        </div>
    </div>
</body>

</html>