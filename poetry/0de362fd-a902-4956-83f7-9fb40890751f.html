<!DOCTYPE html>
<html>

<head>
    <title>
        浦江華藏寺如勝上人欲募施者開田佐僧供以長老皎公書來求予詩作二十韵奉勉
    </title>
    <meta name="keywords" content="浦江華藏寺如勝上人欲募施者開田佐僧供以長老皎公書來求予詩作二十韵奉勉 -- 范浚">
    <meta name="description" content="浦江華藏寺如勝上人欲募施者開田佐僧供以長老皎公書來求予詩作二十韵奉勉 -- 范浚">
    <meta property="og:title" content="浦江華藏寺如勝上人欲募施者開田佐僧供以長老皎公書來求予詩作二十韵奉勉">
    <meta property="og:url" content="https://vwood.xyz/poetry/0de362fd-a902-4956-83f7-9fb40890751f.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            浦江華藏寺如勝上人欲募施者開田佐僧供以長老皎公書來求予詩作二十韵奉勉
        </h2>
        <div class="author"><a href="/author/ad85690d-17a9-4db3-a0a6-3a81521907a6.html" title="范浚" target="_blank">
                范浚
            </a> (宋)
        </div>
        <div class="paragraphs">
            
                <div class="paragraph">
                    浮圖謝朋親，屏跡藏巖幽。
                </div>
                
                <div class="paragraph">
                    多規脫徭賦，豈必皆禪流。
                </div>
                
                <div class="paragraph">
                    自言佛遺經，墾土爲愆尤。
                </div>
                
                <div class="paragraph">
                    不耕徒穀腹，何異鼠雀偷。
                </div>
                
                <div class="paragraph">
                    告之勿浮食，當須力鋤耰。
                </div>
                
                <div class="paragraph">
                    前修舉鍬事，千載垂風猷。
                </div>
                
                <div class="paragraph">
                    奈何啞羊僧，百語不頷頭。
                </div>
                
                <div class="paragraph">
                    皎公老禪伯，雅慕吾孔周。
                </div>
                
                <div class="paragraph">
                    其徒有如勝，用意非常儔。
                </div>
                
                <div class="paragraph">
                    欲開千畦田，更辦兩具牛。
                </div>
                
                <div class="paragraph">
                    率彼枯木衆，躬耕食其秋。
                </div>
                
                <div class="paragraph">
                    釋門有添丁，乃翁坐無憂。
                </div>
                
                <div class="paragraph">
                    與國助耘耔，疲甿庶其瘳。
                </div>
                
                <div class="paragraph">
                    此志良足嘉，感之歎綢繆。
                </div>
                
                <div class="paragraph">
                    昔聞白黑衆，十萬俱清修。
                </div>
                
                <div class="paragraph">
                    鳩金置千畝，給供無時休。
                </div>
                
                <div class="paragraph">
                    於今豈無人，勝也當尋求。
                </div>
                
                <div class="paragraph">
                    長途觸隆冬，一衲寒颼飀。
                </div>
                
                <div class="paragraph">
                    朱門立雪久，歡喜無生愁。
                </div>
                
                <div class="paragraph">
                    作詩勸勇往，以俟歲晚收。
                </div>
                
        </div>
    </div>
</body>

</html>