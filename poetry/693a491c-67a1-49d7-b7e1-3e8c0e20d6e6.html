<!DOCTYPE html>
<html>

<head>
    <title>
        裴侍中晉公以集賢林亭即事詩三十六韻見贈猥蒙徵和才拙詞繁輙廣爲五百言以伸酬獻
    </title>
    <meta name="keywords" content="裴侍中晉公以集賢林亭即事詩三十六韻見贈猥蒙徵和才拙詞繁輙廣爲五百言以伸酬獻 -- 白居易">
    <meta name="description" content="裴侍中晉公以集賢林亭即事詩三十六韻見贈猥蒙徵和才拙詞繁輙廣爲五百言以伸酬獻 -- 白居易">
    <meta property="og:title" content="裴侍中晉公以集賢林亭即事詩三十六韻見贈猥蒙徵和才拙詞繁輙廣爲五百言以伸酬獻">
    <meta property="og:url" content="https://vwood.xyz/poetry/693a491c-67a1-49d7-b7e1-3e8c0e20d6e6.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            裴侍中晉公以集賢林亭即事詩三十六韻見贈猥蒙徵和才拙詞繁輙廣爲五百言以伸酬獻
        </h2>
        <div class="author"><a href="/author/6477e3ef-2619-488b-9c46-a40745ac053b.html" title="白居易" target="_blank">
                白居易
            </a> (唐)
        </div>
        <div class="paragraphs">
            
                <div class="paragraph">
                    三江路千里，五湖天一涯。
                </div>
                
                <div class="paragraph">
                    何如集賢第，中有平津池。
                </div>
                
                <div class="paragraph">
                    池勝主見覺，景新人未知。
                </div>
                
                <div class="paragraph">
                    竹森翠琅玕，水深洞琉璃。
                </div>
                
                <div class="paragraph">
                    水竹以爲質，質立而文隨。
                </div>
                
                <div class="paragraph">
                    文之者何人，公來親指麾。
                </div>
                
                <div class="paragraph">
                    疏鑿出人意，結構得地宜。
                </div>
                
                <div class="paragraph">
                    靈襟一搜索，勝概無遁遺。
                </div>
                
                <div class="paragraph">
                    因下張沼沚，依高築階基。
                </div>
                
                <div class="paragraph">
                    嵩峰見數片，伊水分一支。
                </div>
                
                <div class="paragraph">
                    南溪修且直，長波碧逶迤。
                </div>
                
                <div class="paragraph">
                    北館壯復麗，倒影紅參差。
                </div>
                
                <div class="paragraph">
                    東島號晨光，杲曜迎朝曦。
                </div>
                
                <div class="paragraph">
                    西嶺名夕陽，杳曖留落暉。
                </div>
                
                <div class="paragraph">
                    前有水心亭，動蕩架漣漪。
                </div>
                
                <div class="paragraph">
                    後有開闔堂，寒溫變天時。
                </div>
                
                <div class="paragraph">
                    幽泉鏡泓澄，怪石山欹危。
                </div>
                
                <div class="paragraph">
                    春葩雪漠漠，夏果珠離離。
                </div>
                
                <div class="paragraph">
                    主人命方舟，宛在水中坻。
                </div>
                
                <div class="paragraph">
                    親賓次第至，酒樂前後施。
                </div>
                
                <div class="paragraph">
                    解纜始登汎，山遊仍水嬉。
                </div>
                
                <div class="paragraph">
                    沿洄無滯礙，向背窮幽奇。
                </div>
                
                <div class="paragraph">
                    瞥過遠橋下，飄旋深澗陲。
                </div>
                
                <div class="paragraph">
                    管弦去縹緲，羅綺來霏微。
                </div>
                
                <div class="paragraph">
                    櫂風逐舞迴，梁塵隨歌飛。
                </div>
                
                <div class="paragraph">
                    宴餘日云暮，醉客未放歸。
                </div>
                
                <div class="paragraph">
                    高聲索彩牋，大笑催金巵。
                </div>
                
                <div class="paragraph">
                    唱和筆走疾，問荅桮行遲。
                </div>
                
                <div class="paragraph">
                    一詠清兩耳，一酣暢四肢。
                </div>
                
                <div class="paragraph">
                    主客忘貴賤，不知俱是誰。
                </div>
                
                <div class="paragraph">
                    客有詩魔者，吟哦不知疲。
                </div>
                
                <div class="paragraph">
                    乞公殘紙墨，一掃狂歌詞。
                </div>
                
                <div class="paragraph">
                    維云社稷臣，赫赫文武姿。
                </div>
                
                <div class="paragraph">
                    十授丞相印，五建大將旗。
                </div>
                
                <div class="paragraph">
                    四朝致勛華，一身冠臯夔。
                </div>
                
                <div class="paragraph">
                    去年才七十，決赴懸車期。
                </div>
                
                <div class="paragraph">
                    公志不可奪，君恩亦難希。
                </div>
                
                <div class="paragraph">
                    從容就中道，俛僶來保釐。
                </div>
                
                <div class="paragraph">
                    貂蟬雖未脫，鸞皇已不羈。
                </div>
                
                <div class="paragraph">
                    歷徵今與古，獨步無等夷。
                </div>
                
                <div class="paragraph">
                    陸賈功業少，二疏官秩卑。
                </div>
                
                <div class="paragraph">
                    乘舟范蠡懼，辟穀留侯飢。
                </div>
                
                <div class="paragraph">
                    豈若公今日，身安家國肥。
                </div>
                
                <div class="paragraph">
                    羊祜在漢南，空留峴首碑。
                </div>
                
                <div class="paragraph">
                    柳惲在江南，祗賦汀洲詩。
                </div>
                
                <div class="paragraph">
                    謝安入東山，但說攜蛾眉。
                </div>
                
                <div class="paragraph">
                    山簡醉高陽，唯聞倒接䍦。
                </div>
                
                <div class="paragraph">
                    豈如公今日，餘力兼有之。
                </div>
                
                <div class="paragraph">
                    願公壽如山，安樂長在茲。
                </div>
                
                <div class="paragraph">
                    願我比蒲稗，永得相因依。
                </div>
                
        </div>
    </div>
</body>

</html>