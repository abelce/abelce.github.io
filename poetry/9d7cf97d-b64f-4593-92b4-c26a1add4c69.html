<!DOCTYPE html>
<html>

<head>
    <title>
        江漢亭百韵
    </title>
    <meta name="keywords" content="江漢亭百韵 -- 鄭清之">
    <meta name="description" content="江漢亭百韵 -- 鄭清之">
    <meta property="og:title" content="江漢亭百韵">
    <meta property="og:url" content="https://vwood.xyz/poetry/9d7cf97d-b64f-4593-92b4-c26a1add4c69.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            江漢亭百韵
        </h2>
        <div class="author"><a href="/author/7d8f9eda-ea02-435d-af01-05102d3de8ec.html" title="鄭清之" target="_blank">
                鄭清之
            </a> (宋)
        </div>
        <div class="paragraphs">
            
                <div class="paragraph">
                    山川自高深，開闢由邃古。
                </div>
                
                <div class="paragraph">
                    長江瀉岷峨，橫亙截區宇。
                </div>
                
                <div class="paragraph">
                    東流爲沔津，疏鑿仗神禹。
                </div>
                
                <div class="paragraph">
                    襟带成奧區，都會稱鄂渚。
                </div>
                
                <div class="paragraph">
                    環城得修岡，雄勝著臺府。
                </div>
                
                <div class="paragraph">
                    上有江漢亭，憑高欲鶱舉。
                </div>
                
                <div class="paragraph">
                    雲譙護左方，南樓以爲輔。
                </div>
                
                <div class="paragraph">
                    飛甍立嶕嶤，纔去天尺五。
                </div>
                
                <div class="paragraph">
                    星辰近梯級，嵐霏日吞吐。
                </div>
                
                <div class="paragraph">
                    橫陳極蒼茫，萬象互昂俯。
                </div>
                
                <div class="paragraph">
                    晴光敞雙明，景物恣枚數。
                </div>
                
                <div class="paragraph">
                    炊煙接空翠，下列十萬戶。
                </div>
                
                <div class="paragraph">
                    榱棟出稜角，闤闠分脈縷。
                </div>
                
                <div class="paragraph">
                    川塗競走集，水陸跨重阻。
                </div>
                
                <div class="paragraph">
                    東南引湖湘，西北控淮楚。
                </div>
                
                <div class="paragraph">
                    舟車所交屬，人物森萃聚。
                </div>
                
                <div class="paragraph">
                    歌謠雜諧合，來往紛傴僂。
                </div>
                
                <div class="paragraph">
                    溟濛塵蔽空，揮霍汗成雨。
                </div>
                
                <div class="paragraph">
                    游蓋驚雲飄，聯轡識驂舞。
                </div>
                
                <div class="paragraph">
                    驅馳溢阡陌，時節相媚嫵。
                </div>
                
                <div class="paragraph">
                    裾袖翳朝日，光曜燭綃組。
                </div>
                
                <div class="paragraph">
                    憧憧蟻遷穴，紜紜繭抽緒。
                </div>
                
                <div class="paragraph">
                    亭亭肆遐睎，一一可細覩。
                </div>
                
                <div class="paragraph">
                    至如城中邊，萬竈宅貔虎。
                </div>
                
                <div class="paragraph">
                    春秋謹教閲，什什而伍伍。
                </div>
                
                <div class="paragraph">
                    紅旆羅旌幢，中軍立旗鼓。
                </div>
                
                <div class="paragraph">
                    冰霜貫戈甲，雷霆震弓弩。
                </div>
                
                <div class="paragraph">
                    後先嚴車徒，坐作中規矩。
                </div>
                
                <div class="paragraph">
                    被廬猶晉蒐，少長悉有序。
                </div>
                
                <div class="paragraph">
                    禮成既飲至，絡繹還所部。
                </div>
                
                <div class="paragraph">
                    俯瞰了不遺，清流數魴鱮。
                </div>
                
                <div class="paragraph">
                    乃若天空澄，江色入環堵。
                </div>
                
                <div class="paragraph">
                    雲水渺相接，斜陽落晴塢。
                </div>
                
                <div class="paragraph">
                    千艘卧平沙，片帆歸遠浦。
                </div>
                
                <div class="paragraph">
                    微茫泛一葉，咿軋響雙櫓。
                </div>
                
                <div class="paragraph">
                    報譯認檣烏，航琛知海賈。
                </div>
                
                <div class="paragraph">
                    微陰轉層巒，輕煙生宿莽。
                </div>
                
                <div class="paragraph">
                    棲鳥絕重瀾，歸鴻集寒嶼。
                </div>
                
                <div class="paragraph">
                    夜深漁火明，孤洲記鸚鵡。
                </div>
                
                <div class="paragraph">
                    晴陰與朝暮，景色若誇詡。
                </div>
                
                <div class="paragraph">
                    方春及韶淑，鶑燕爭鳴乳。
                </div>
                
                <div class="paragraph">
                    桃李出新妝，周張環繡黼。
                </div>
                
                <div class="paragraph">
                    修眉橫柳堤，遺鈿錯花圃。
                </div>
                
                <div class="paragraph">
                    孟夏薰風來，草木自蕃舞。
                </div>
                
                <div class="paragraph">
                    翠幄帷清陰，密葉覆幽墅。
                </div>
                
                <div class="paragraph">
                    入林梯空旻，影團修月斧。
                </div>
                
                <div class="paragraph">
                    露掌逼高寒，金波沃肝腑。
                </div>
                
                <div class="paragraph">
                    隆冬雪紛飛，瓊樓耀江滸。
                </div>
                
                <div class="paragraph">
                    萬花著林端，晃不分細鉅。
                </div>
                
                <div class="paragraph">
                    茲維四時媚，代謝聽寒暑。
                </div>
                
                <div class="paragraph">
                    榮枯雖異撰，去來莫追拒。
                </div>
                
                <div class="paragraph">
                    彼動此靜觀，羣魚沸鼎釜。
                </div>
                
                <div class="paragraph">
                    紛綸各狀態，天械發機杼。
                </div>
                
                <div class="paragraph">
                    或如懷袖物，俯拾恣所取。
                </div>
                
                <div class="paragraph">
                    或如海陸珍，搜羅寄庭廡。
                </div>
                
                <div class="paragraph">
                    或如觀大駕，旄頭先鹵簿。
                </div>
                
                <div class="paragraph">
                    或如親校獵，玉虬挖翠羽。
                </div>
                
                <div class="paragraph">
                    或富若武庫，寶物窮積貯。
                </div>
                
                <div class="paragraph">
                    或麗若上林，鳥獸羅禁籞。
                </div>
                
                <div class="paragraph">
                    或紓若綺縠，或列若簨簴。
                </div>
                
                <div class="paragraph">
                    或背若相違，或進若相與。
                </div>
                
                <div class="paragraph">
                    或蓊若興雲，或林若率旅。
                </div>
                
                <div class="paragraph">
                    或驚若脫兔，或拱若禮鼠。
                </div>
                
                <div class="paragraph">
                    或若雞出塒，或若馬奔圉。
                </div>
                
                <div class="paragraph">
                    或變若龍蛇，或怪若猰貐。
                </div>
                
                <div class="paragraph">
                    或奮焉若讎，或比焉若侶。
                </div>
                
                <div class="paragraph">
                    或矯若怒嗔，或偃若戲侮。
                </div>
                
                <div class="paragraph">
                    或賸若贏餘，或匱若貧窶。
                </div>
                
                <div class="paragraph">
                    或聚散翕忽，或縱橫旁午。
                </div>
                
                <div class="paragraph">
                    或禽聲咿嚘，高下參律呂。
                </div>
                
                <div class="paragraph">
                    或人語叫噪，歷落寫筐筥。
                </div>
                
                <div class="paragraph">
                    或以琴置膝，絲音宜搏拊。
                </div>
                
                <div class="paragraph">
                    或時棋滿枰，石韵雜珩瑀。
                </div>
                
                <div class="paragraph">
                    或欹枕高眠，胡蝶夢栩栩。
                </div>
                
                <div class="paragraph">
                    或相對啜茶，舌本躍清語。
                </div>
                
                <div class="paragraph">
                    或暇日觀書，腸腹自撐拄。
                </div>
                
                <div class="paragraph">
                    或乘興飛觴，醉後忘爾汝。
                </div>
                
                <div class="paragraph">
                    或即境揮毫，圖畫入縑楮。
                </div>
                
                <div class="paragraph">
                    造物無盡藏，儻來亦何忤。
                </div>
                
                <div class="paragraph">
                    俛仰已陳迹，恍惚失處所。
                </div>
                
                <div class="paragraph">
                    達觀萃茲亭，宇宙一秬黍。
                </div>
                
                <div class="paragraph">
                    斯亭名者誰，儒林得鼻祖。
                </div>
                
                <div class="paragraph">
                    昔賢維南軒，心學紹東魯。
                </div>
                
                <div class="paragraph">
                    睠焉西南遊，芳洲擷蘺荰。
                </div>
                
                <div class="paragraph">
                    遺墨尚淋浪，隸刻照亭柱。
                </div>
                
                <div class="paragraph">
                    邇來三十年，軒桷漸頹窳。
                </div>
                
                <div class="paragraph">
                    堂堂魏國孫，玉節蒞茲土。
                </div>
                
                <div class="paragraph">
                    英聲凜荆揚，盛事踵遐武。
                </div>
                
                <div class="paragraph">
                    曾侯廬陵秀，一笑不齟齬。
                </div>
                
                <div class="paragraph">
                    風月喜平分，江山藉宗主。
                </div>
                
                <div class="paragraph">
                    興仆追前修，遺蹟洊蒐補。
                </div>
                
                <div class="paragraph">
                    飛翬抗雄梁，石花呈古礎。
                </div>
                
                <div class="paragraph">
                    荒榛得奇觀，幽思發新杼。
                </div>
                
                <div class="paragraph">
                    公餘多勝概，往往壓諸庾。
                </div>
                
                <div class="paragraph">
                    賡酬駕元白，光燄陵李杜。
                </div>
                
                <div class="paragraph">
                    領客共落成，而我亦同俎。
                </div>
                
                <div class="paragraph">
                    半生嗟鏤冰，一字不堪煮。
                </div>
                
                <div class="paragraph">
                    樂事紀末顛，鴻筆媿燕許。
                </div>
                
                <div class="paragraph">
                    吾伊補書債，欵乃效漁父。
                </div>
                
                <div class="paragraph">
                    儻繼竹枝詞，編入武昌譜。
                </div>
                
        </div>
    </div>
</body>

</html>