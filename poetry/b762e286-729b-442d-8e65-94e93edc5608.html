<!DOCTYPE html>
<html>

<head>
    <title>
        和張寶臣即元韻
    </title>
    <meta name="keywords" content="和張寶臣即元韻 -- 沈遼">
    <meta name="description" content="和張寶臣即元韻 -- 沈遼">
    <meta property="og:title" content="和張寶臣即元韻">
    <meta property="og:url" content="https://vwood.xyz/poetry/b762e286-729b-442d-8e65-94e93edc5608.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            和張寶臣即元韻
        </h2>
        <div class="author"><a href="/author/b0a0f12b-d259-426a-8f33-be9e36d1bb98.html" title="沈遼" target="_blank">
                沈遼
            </a> (宋)
        </div>
        <div class="paragraphs">
            
                <div class="paragraph">
                    始余倦遊念還家，一身泛然寄天涯。
                </div>
                
                <div class="paragraph">
                    頭上白髪日益加，朱顔不駐爐中砂。
                </div>
                
                <div class="paragraph">
                    飄飄逸氣凌紫霞，猶著黄綬趨泥沙。
                </div>
                
                <div class="paragraph">
                    烈日漫憑烏帽遮，窮巷歸來夕烟斜。
                </div>
                
                <div class="paragraph">
                    閉門正欲謝喧譁，何憚屋室多庳窊。
                </div>
                
                <div class="paragraph">
                    楊柳欲落鳴饑鴉，八月秋風想乘槎。
                </div>
                
                <div class="paragraph">
                    市中有金誰攫挐，自欲歸耕老菑畬。
                </div>
                
                <div class="paragraph">
                    嗜好已背梨與樝，那復開口增詉詉。
                </div>
                
                <div class="paragraph">
                    眼昏白晝生黑花，老悲獨向兒女夸。
                </div>
                
                <div class="paragraph">
                    枯轍不能活鱨魦，騏驥垂耳伏鹽車。
                </div>
                
                <div class="paragraph">
                    一官欣得飽魚蝦，頓首致謁辭當衙。
                </div>
                
                <div class="paragraph">
                    愚拙不遇何復嗟，川陸舊遊殊不遐。
                </div>
                
                <div class="paragraph">
                    才渡揚子已聞蛙，吳女蓬鬢多髦髿。
                </div>
                
                <div class="paragraph">
                    西湖信美謝若耶，松竹夾道繁根芽。
                </div>
                
                <div class="paragraph">
                    勢利屈曲如盤蝸，衛青變化乃龍蛇。
                </div>
                
                <div class="paragraph">
                    深閨召客舞雙髽，撫手相勸競呀呀。
                </div>
                
                <div class="paragraph">
                    西崦老師自煮茶，太守陳樂奏渝巴。
                </div>
                
                <div class="paragraph">
                    湖水洗面去塵痂，故山白浪留文沙。
                </div>
                
                <div class="paragraph">
                    田裏小兒放猪猳，爲樂往往鳴簫笳。
                </div>
                
                <div class="paragraph">
                    亦有狐兔堪施罝，令人指手徒爲挪。
                </div>
                
                <div class="paragraph">
                    賤職馳使告及瓜，聿來甬東絕紛華。
                </div>
                
                <div class="paragraph">
                    箝口不復露頰牙，聯曹相係瓊與葭。
                </div>
                
                <div class="paragraph">
                    上官庇覆不汝瑕，優游重見林中葩。
                </div>
                
                <div class="paragraph">
                    四時風露換物華，新詩迭致思無邪。
                </div>
                
                <div class="paragraph">
                    吾子俊拔誠可嘉，豈獨鄙言數矜誇。
                </div>
                
                <div class="paragraph">
                    髙吟大字耀紙麻，時雖未亨道不汙。
                </div>
                
                <div class="paragraph">
                    屢出珠玉能愧奢，麻姑手爪幸見爬。
                </div>
                
                <div class="paragraph">
                    長篇垂况理不差，正如矛戟相鏖叉。
                </div>
                
        </div>
    </div>
</body>

</html>