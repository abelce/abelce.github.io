<!DOCTYPE html>
<html>

<head>
    <title>
        童丱須知 君臣篇
    </title>
    <meta name="keywords" content="童丱須知 君臣篇 -- 史浩">
    <meta name="description" content="童丱須知 君臣篇 -- 史浩">
    <meta property="og:title" content="童丱須知 君臣篇">
    <meta property="og:url" content="https://vwood.xyz/poetry/21ff5c85-8ce6-45c5-92cc-e2faa30405ff.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            童丱須知 君臣篇
        </h2>
        <div class="author"><a href="/author/d6b5439b-2025-4f76-9372-a953a54eafaa.html" title="史浩" target="_blank">
                史浩
            </a> (宋)
        </div>
        <div class="paragraphs">
            
                <div class="paragraph">
                    渾沌判天地，高卑未相親。
                </div>
                
                <div class="paragraph">
                    三才欲通貫，中間須有人。
                </div>
                
                <div class="paragraph">
                    人最靈於物，民至愚而神。
                </div>
                
                <div class="paragraph">
                    天地寄聰明，動靜必相因。
                </div>
                
                <div class="paragraph">
                    飽食無用心，蚩蚩禽獸均。
                </div>
                
                <div class="paragraph">
                    逸居苟不教，焉能敘彜倫。
                </div>
                
                <div class="paragraph">
                    天地憫此類，是故立君臣。
                </div>
                
                <div class="paragraph">
                    君以聖居上，發政先施仁。
                </div>
                
                <div class="paragraph">
                    臣以賢作輔，法度期持循。
                </div>
                
                <div class="paragraph">
                    聖賢適際會，利澤漸無垠。
                </div>
                
                <div class="paragraph">
                    君或肆酷虐，百姓皆顰呻。
                </div>
                
                <div class="paragraph">
                    君或用忠恕，四海熙如春。
                </div>
                
                <div class="paragraph">
                    臣或進諂諛，陂僻正路堙。
                </div>
                
                <div class="paragraph">
                    臣或善諫諍，君子之道伸。
                </div>
                
                <div class="paragraph">
                    所以委質者，恭敬日恂恂。
                </div>
                
                <div class="paragraph">
                    權倖不敢附，賄賂不足珍。
                </div>
                
                <div class="paragraph">
                    窮達自有命，烏可毀天真。
                </div>
                
                <div class="paragraph">
                    挺然秉中正，于以奉咨詢。
                </div>
                
                <div class="paragraph">
                    言必稱堯舜，孟氏醇乎醇。
                </div>
                
                <div class="paragraph">
                    從容引當道，納誨每諄諄。
                </div>
                
                <div class="paragraph">
                    君如語好貨，公劉道可遵。
                </div>
                
                <div class="paragraph">
                    居行有積裹，王業肇於豳。
                </div>
                
                <div class="paragraph">
                    君如語好色，太王愛妃嬪。
                </div>
                
                <div class="paragraph">
                    當時無怨曠，後效應騶麟。
                </div>
                
                <div class="paragraph">
                    見牛未見羊，王政此問津。
                </div>
                
                <div class="paragraph">
                    今樂猶古樂，樂在同乎民。
                </div>
                
                <div class="paragraph">
                    卒令歸正道，何必批逆鱗。
                </div>
                
                <div class="paragraph">
                    拳拳愛主心，曾莫懈昏晨。
                </div>
                
                <div class="paragraph">
                    謀猷入以告，歸美法君陳。
                </div>
                
                <div class="paragraph">
                    善則君所有，過思已自新。
                </div>
                
                <div class="paragraph">
                    況乃有幾事，不密則失身。
                </div>
                
                <div class="paragraph">
                    但能持此戒，何愧古臣隣。
                </div>
                
                <div class="paragraph">
                    漢唐德既衰，風俗愈不淳。
                </div>
                
                <div class="paragraph">
                    上下懷猜貳，相視如越秦。
                </div>
                
                <div class="paragraph">
                    上固好自用，下亦非同寅。
                </div>
                
                <div class="paragraph">
                    充員苟爵位，責效蔑涓塵。
                </div>
                
                <div class="paragraph">
                    朝居廊廟上，暮不齒簪紳。
                </div>
                
                <div class="paragraph">
                    嗚呼君臣間，何乃如參辰。
                </div>
                
                <div class="paragraph">
                    恭惟我清朝，一德格穹旻。
                </div>
                
                <div class="paragraph">
                    起喜歌聲洽，恩覃率土濱。
                </div>
                
        </div>
    </div>
</body>

</html>