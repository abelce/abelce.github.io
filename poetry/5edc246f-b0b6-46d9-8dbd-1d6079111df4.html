<!DOCTYPE html>
<html>

<head>
    <title>
        觀洛行
    </title>
    <meta name="keywords" content="觀洛行 -- 熊禾">
    <meta name="description" content="觀洛行 -- 熊禾">
    <meta property="og:title" content="觀洛行">
    <meta property="og:url" content="https://vwood.xyz/poetry/5edc246f-b0b6-46d9-8dbd-1d6079111df4.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            觀洛行
        </h2>
        <div class="author"><a href="/author/dac40427-6298-4558-9d19-a70cbb064323.html" title="熊禾" target="_blank">
                熊禾
            </a> (宋)
        </div>
        <div class="paragraphs">
            
                <div class="paragraph">
                    我生海南萬山間，出門岡隴相迴環。
                </div>
                
                <div class="paragraph">
                    平田更無十里闊，何處知有天地寬。
                </div>
                
                <div class="paragraph">
                    男兒墮地六合志，抱此一寸常悁悁。
                </div>
                
                <div class="paragraph">
                    早年曾作天府客，長歌東出穆陵關。
                </div>
                
                <div class="paragraph">
                    關頭仰天坐嘆息，百年事業如彈丸。
                </div>
                
                <div class="paragraph">
                    乾坤只限衣带水，何繇萬里窺中原。
                </div>
                
                <div class="paragraph">
                    只今文軌一朝混，地不改辟時易然。
                </div>
                
                <div class="paragraph">
                    斯須洛京見嵩華，咫尺孔林登泰山。
                </div>
                
                <div class="paragraph">
                    聖賢往迹正在此，譬若木水有本原。
                </div>
                
                <div class="paragraph">
                    北方學道古所貴，當年楚産皆其偏。
                </div>
                
                <div class="paragraph">
                    從來一氣有旺歇，况及人事多移遷。
                </div>
                
                <div class="paragraph">
                    程門立雪道南後，幸此一脈猶綿延。
                </div>
                
                <div class="paragraph">
                    武夷考亭今洙泗，文公之學行八埏。
                </div>
                
                <div class="paragraph">
                    當時亦號小洛陽，游胡劉蔡居相聯。
                </div>
                
                <div class="paragraph">
                    風流不減程邵馬，至今故老人能言。
                </div>
                
                <div class="paragraph">
                    起來高目視八荒，斯文一縷千鈞懸。
                </div>
                
                <div class="paragraph">
                    人心不啻溺焚急，茫茫大柄伊誰顓。
                </div>
                
                <div class="paragraph">
                    但得人讀周孔書，不患古道今無傳。
                </div>
                
                <div class="paragraph">
                    圖書龍馬事闊遠，滎河溫洛仍當年。
                </div>
                
                <div class="paragraph">
                    疇分三三卦八八，舉目法象非虛玄。
                </div>
                
                <div class="paragraph">
                    大哉伊亳一德書，此極翼翼甸幅員。
                </div>
                
                <div class="paragraph">
                    太平六典深識此，下方餘意公惓惓。
                </div>
                
                <div class="paragraph">
                    不惟周官列三百，更將儀禮陳三千。
                </div>
                
                <div class="paragraph">
                    成周致治絕千古，空餘軌則留殘編。
                </div>
                
                <div class="paragraph">
                    尼山已嘆鳳不至，祇有夢寐相周旋。
                </div>
                
                <div class="paragraph">
                    從茲架漏過千載，何時赤子當息肩。
                </div>
                
                <div class="paragraph">
                    漢初自是有餘責，仁義經制皆蕝綿。
                </div>
                
                <div class="paragraph">
                    董公年老賈生少，至今秦法常襲沿。
                </div>
                
                <div class="paragraph">
                    婁敬一言豈通論，長雄氣習爭相挻。
                </div>
                
                <div class="paragraph">
                    絕愛東都一代治，猶是三代氣象存。
                </div>
                
                <div class="paragraph">
                    泱泱思樂鼓鐘地，冠带幾萬圜橋門。
                </div>
                
                <div class="paragraph">
                    尊師重傅古亦少，一變至道夫何難。
                </div>
                
                <div class="paragraph">
                    惜哉桓榮無此學，西方現出金光仙。
                </div>
                
                <div class="paragraph">
                    馬來牛去事甚淺，自此正氣常腥膻。
                </div>
                
                <div class="paragraph">
                    秣陵青山那得似，獨有此地餘衣冠。
                </div>
                
                <div class="paragraph">
                    王通元經莫輕議，太和文治誠班班。
                </div>
                
                <div class="paragraph">
                    一時禮樂盛興學，千閭萬井皆均田。
                </div>
                
                <div class="paragraph">
                    殷周而下此一治，王蘇諸老重討論。
                </div>
                
                <div class="paragraph">
                    却恨晉陽好昌運，大綱不正他何觀。
                </div>
                
                <div class="paragraph">
                    此幾一失又幾載，高天厚地銜深冤。
                </div>
                
                <div class="paragraph">
                    雖然正氣當有合，古今良會應非慳。
                </div>
                
                <div class="paragraph">
                    書生杜門三十載，邂逅三生一日緣。
                </div>
                
                <div class="paragraph">
                    願言挾冊拜曲阜，更欲促駕窺澗瀍。
                </div>
                
                <div class="paragraph">
                    河南夫子倡道地，似聞荒草凝凄煙。
                </div>
                
                <div class="paragraph">
                    聖賢事事在耳目，依然昔日佳山川。
                </div>
                
                <div class="paragraph">
                    文公之道會當北，古今此理常往還。
                </div>
                
                <div class="paragraph">
                    昭代表章自此始，九州四海須同文。
                </div>
                
                <div class="paragraph">
                    大道久分要統一，皇極一建趨蕩平。
                </div>
                
                <div class="paragraph">
                    老癃扶杖何日見，深衷寓此觀洛篇。
                </div>
                
                <div class="paragraph">
                    堯夫卜宅太平日，有道經世常一元。
                </div>
                
                <div class="paragraph">
                    揚帆東南必滄海，振屐西北須崑崙。
                </div>
                
                <div class="paragraph">
                    魯侯僖伯我有望，殘山剩水難爲妍。
                </div>
                
        </div>
    </div>
</body>

</html>