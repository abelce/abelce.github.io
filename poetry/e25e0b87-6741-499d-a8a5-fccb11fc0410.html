<!DOCTYPE html>
<html>

<head>
    <title>
        聖節日望拜黄牛祠前退讀衆碑感而有作
    </title>
    <meta name="keywords" content="聖節日望拜黄牛祠前退讀衆碑感而有作 -- 洪咨夔">
    <meta name="description" content="聖節日望拜黄牛祠前退讀衆碑感而有作 -- 洪咨夔">
    <meta property="og:title" content="聖節日望拜黄牛祠前退讀衆碑感而有作">
    <meta property="og:url" content="https://vwood.xyz/poetry/e25e0b87-6741-499d-a8a5-fccb11fc0410.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            聖節日望拜黄牛祠前退讀衆碑感而有作
        </h2>
        <div class="author"><a href="/author/07f4d66f-2650-49c8-b517-d9d0c7961fa3.html" title="洪咨夔" target="_blank">
                洪咨夔
            </a> (宋)
        </div>
        <div class="paragraphs">
            
                <div class="paragraph">
                    蜀在八極間，卦位西南坤。
                </div>
                
                <div class="paragraph">
                    萬里泝天險，三峽爲坤門。
                </div>
                
                <div class="paragraph">
                    巨靈擘太華，飛出黄河源。
                </div>
                
                <div class="paragraph">
                    餘刃落巴山，巉絕雷斧痕。
                </div>
                
                <div class="paragraph">
                    衆崖束長江，水石相吐吞。
                </div>
                
                <div class="paragraph">
                    轟豗九鼇戰，洶湧萬馬奔。
                </div>
                
                <div class="paragraph">
                    高低建瓴峻，上下竹節繁。
                </div>
                
                <div class="paragraph">
                    操舟失毫釐，虀粉千丈渾。
                </div>
                
                <div class="paragraph">
                    灘名鼎無義，造物疑少恩。
                </div>
                
                <div class="paragraph">
                    黄牛壓其漘，坐睨驚濤翻。
                </div>
                
                <div class="paragraph">
                    入門兩石馬，耳缺蹄噭存。
                </div>
                
                <div class="paragraph">
                    行人紛乞靈，熏燎迷旂旛。
                </div>
                
                <div class="paragraph">
                    摩挲幾豐碑，颯沓箎應塤。
                </div>
                
                <div class="paragraph">
                    醉翁事巳怪，無盡語不根。
                </div>
                
                <div class="paragraph">
                    黄能羽淵魄，蒼牛離堆魂。
                </div>
                
                <div class="paragraph">
                    逞奇角異說，終莫探厥原。
                </div>
                
                <div class="paragraph">
                    或指峽名揭，或取山形蹲。
                </div>
                
                <div class="paragraph">
                    狼頭與鹿角，胡不登脤膰。
                </div>
                
                <div class="paragraph">
                    五行土勝水，似識丁壬婚。
                </div>
                
                <div class="paragraph">
                    爾牛何來思，此義欠討論。
                </div>
                
                <div class="paragraph">
                    黄裳正坤色，爲牛亦坤元。
                </div>
                
                <div class="paragraph">
                    坤維闖其戶，職之廟貌尊。
                </div>
                
                <div class="paragraph">
                    叱咤遁蛟蜃，麾訶走鼉黿。
                </div>
                
                <div class="paragraph">
                    駃湍危就夷，怒石厲即溫。
                </div>
                
                <div class="paragraph">
                    神以順治險，抑以靜制喧。
                </div>
                
                <div class="paragraph">
                    萬命脫谽谺，神手司平反。
                </div>
                
                <div class="paragraph">
                    長年送迎神，性瘠漓酒酸。
                </div>
                
                <div class="paragraph">
                    歸舡詫靈賜，意氣殊軒軒。
                </div>
                
                <div class="paragraph">
                    心安畫鷁穩，目送征鴻騫。
                </div>
                
                <div class="paragraph">
                    哦詩紀行役，霜風耿黄昏。
                </div>
                
        </div>
    </div>
</body>

</html>