<!DOCTYPE html>
<html>

<head>
    <title>
        避寇
    </title>
    <meta name="keywords" content="避寇 -- 劉黻">
    <meta name="description" content="避寇 -- 劉黻">
    <meta property="og:title" content="避寇">
    <meta property="og:url" content="https://vwood.xyz/poetry/33446356-2d55-40b6-8fa1-acb63d7a2d06.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            避寇
        </h2>
        <div class="author"><a href="/author/10db39c0-ddbb-4d8a-b80f-61453139127d.html" title="劉黻" target="_blank">
                劉黻
            </a> (宋)
        </div>
        <div class="paragraphs">
            
                <div class="paragraph">
                    戊午九月十，洶洶群寇生。
                </div>
                
                <div class="paragraph">
                    疋枹與赤水，參會童石氓。
                </div>
                
                <div class="paragraph">
                    烹牛飫兇豎，剚人諂妖靈。
                </div>
                
                <div class="paragraph">
                    長驅無齟齬，四境騰沸羹。
                </div>
                
                <div class="paragraph">
                    野廬競趨察，廛市爭奔城。
                </div>
                
                <div class="paragraph">
                    啼號震暮夜，陰氣昏冥冥。
                </div>
                
                <div class="paragraph">
                    携持半箱筥，扛舁及甕罌。
                </div>
                
                <div class="paragraph">
                    雞豕頭駢闐，脅息驚吞聲。
                </div>
                
                <div class="paragraph">
                    宇內同一胞，何事起攙槍。
                </div>
                
                <div class="paragraph">
                    據險惡氛聚，血牙餘種獰。
                </div>
                
                <div class="paragraph">
                    原嶺迤巢穴，習鬭惟輕生。
                </div>
                
                <div class="paragraph">
                    擲首視爲戲，揭竿誰敢攖。
                </div>
                
                <div class="paragraph">
                    父老謂曩日，草竊恣橫行。
                </div>
                
                <div class="paragraph">
                    郡將出奇計，一勦諸峒平。
                </div>
                
                <div class="paragraph">
                    老熊痛已定，悍虎謀方興。
                </div>
                
                <div class="paragraph">
                    若非急討捕，終難保桑耕。
                </div>
                
                <div class="paragraph">
                    官兵駐大曷，警報馳飛星。
                </div>
                
                <div class="paragraph">
                    探旗逼軍旅，登城羅義丁。
                </div>
                
                <div class="paragraph">
                    菱角隠阨塞，松明通曉更。
                </div>
                
                <div class="paragraph">
                    山前號令肅，鈴閣籌算精。
                </div>
                
                <div class="paragraph">
                    疋馬熟往來，老穉倚以寧。
                </div>
                
                <div class="paragraph">
                    溪潛鱗且遁，林散翼亦驚。
                </div>
                
                <div class="paragraph">
                    顧予久放逐，逢此增伶俜。
                </div>
                
                <div class="paragraph">
                    夜寢不忍睫，朝餐何所營。
                </div>
                
                <div class="paragraph">
                    無垢畫火攻，坐令妖祲清。
                </div>
                
                <div class="paragraph">
                    孰謂毛錐鈍，不逮蝥旗登。
                </div>
                
        </div>
    </div>
</body>

</html>