<!DOCTYPE html>
<html>

<head>
    <title>
        元豐辛酉七月九夜大風四十韵
    </title>
    <meta name="keywords" content="元豐辛酉七月九夜大風四十韵 -- 劉弇">
    <meta name="description" content="元豐辛酉七月九夜大風四十韵 -- 劉弇">
    <meta property="og:title" content="元豐辛酉七月九夜大風四十韵">
    <meta property="og:url" content="https://vwood.xyz/poetry/4a598ac7-d55c-4179-a6cd-dc54c0f9a782.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            元豐辛酉七月九夜大風四十韵
        </h2>
        <div class="author"><a href="/author/4826572b-a7c1-4816-9979-a21c2da75cf0.html" title="劉弇" target="_blank">
                劉弇
            </a> (宋)
        </div>
        <div class="paragraphs">
            
                <div class="paragraph">
                    海傍七月無好天，頑雲夜半爭糾纏。
                </div>
                
                <div class="paragraph">
                    雷公轟車電操幟，如以墨汁當空湔。
                </div>
                
                <div class="paragraph">
                    門闌刺眼不見地，逼塞四野可築拳。
                </div>
                
                <div class="paragraph">
                    須臾霾風贔屭起，便覺怒竅呺喧闐。
                </div>
                
                <div class="paragraph">
                    茫茫平地駕轣轆，礧石雜下麗譙顛。
                </div>
                
                <div class="paragraph">
                    訓狐投隅狗走竇，拔木僵仆踵不旋。
                </div>
                
                <div class="paragraph">
                    鏗轟時聞擲飄瓦，洶沸錯以池羹煎。
                </div>
                
                <div class="paragraph">
                    藩垣卷去甚撤幙，屋壁如受衆挻挻。
                </div>
                
                <div class="paragraph">
                    戞空飛礫正激射，况復急雨篩涌泉。
                </div>
                
                <div class="paragraph">
                    初疑昆陽遁猛獸，又訝伏弩攢龐涓。
                </div>
                
                <div class="paragraph">
                    黔頭豹褌健肘髀，剖拆囊袋椎鈐鍵。
                </div>
                
                <div class="paragraph">
                    天吳助强馬啣舞，鼯鼬嘷嘯尸陰權。
                </div>
                
                <div class="paragraph">
                    呼聲過於赴趙日，烈勢更甚焚崑前。
                </div>
                
                <div class="paragraph">
                    酣奔劇驟砉未已，陣馬沓奏摩雙鞬。
                </div>
                
                <div class="paragraph">
                    蚩尤殲師灑腥血，驅駕山岳揮秦鞭。
                </div>
                
                <div class="paragraph">
                    海濤撞舂萬鼙震，岌嶪直恐三山騫。
                </div>
                
                <div class="paragraph">
                    林椒宿鳥亂投墜，脅息豈間烏與鳶。
                </div>
                
                <div class="paragraph">
                    蝦蟆何知妄嘈囋，似爲得意驚翩翾。
                </div>
                
                <div class="paragraph">
                    流螢迸草戢光耀，啾蚓縮穴愁踆跧。
                </div>
                
                <div class="paragraph">
                    泓窊往往走湍瀨，卧內直可浮長鱣。
                </div>
                
                <div class="paragraph">
                    伊余竟夕不成寐，縱有短炬誰復然。
                </div>
                
                <div class="paragraph">
                    屋如漏釜直下注，坐取滲漉攢兩肩。
                </div>
                
                <div class="paragraph">
                    羸童叩鼻卧東壁，噤不譁駭如束氈。
                </div>
                
                <div class="paragraph">
                    黎明下堂踏新淖，祗覺撫髀成憮然。
                </div>
                
                <div class="paragraph">
                    平時里閈悉傾陊，饑民塞竇突不烟。
                </div>
                
                <div class="paragraph">
                    田苗畦甲披殆盡，草木豈復根株連。
                </div>
                
                <div class="paragraph">
                    蔕鍾墮簷相烏折，苙豕逸澤如遭畋。
                </div>
                
                <div class="paragraph">
                    我聞大塊初噫氣，蓄泄蓋亦有節宣。
                </div>
                
                <div class="paragraph">
                    助天撓物著自易，標爲玉燭存禮篇。
                </div>
                
                <div class="paragraph">
                    條無鳴聲瑞盛世，反禾宛在隆周年。
                </div>
                
                <div class="paragraph">
                    厥惟反此是爲戾，標落下土災所緣。
                </div>
                
                <div class="paragraph">
                    堯罹長風釁滋甚，縻以大繳尸諸鄽。
                </div>
                
                <div class="paragraph">
                    飛蟲蔽空廩君懟，一昔崛起操戈鋋。
                </div>
                
                <div class="paragraph">
                    往時大旱幾赤地，韓子訟藁于今傳。
                </div>
                
                <div class="paragraph">
                    詩人或以况威虐，歌沛自是所見偏。
                </div>
                
                <div class="paragraph">
                    爾來暴旱亦時有，孰與掀屋揚楣枅。
                </div>
                
                <div class="paragraph">
                    小家破蕩大家耗，飲泣茹恨肩相駢。
                </div>
                
                <div class="paragraph">
                    胡爲斯民罹此患，孰任咎責當尤愆。
                </div>
                
                <div class="paragraph">
                    我將羾天吐憤懣，坐使百怪成拘攣。
                </div>
                
                <div class="paragraph">
                    是非曲直當有辨，略舉大較歸吾編。
                </div>
                
                <div class="paragraph">
                    飛廉譴誅豐隆斥，庶幾復使斯民痊。
                </div>
                
        </div>
    </div>
</body>

</html>