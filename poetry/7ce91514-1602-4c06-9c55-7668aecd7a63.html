<!DOCTYPE html>
<html>

<head>
    <title>
        山河嘆送劉左史歸簡州
    </title>
    <meta name="keywords" content="山河嘆送劉左史歸簡州 -- 魏了翁">
    <meta name="description" content="山河嘆送劉左史歸簡州 -- 魏了翁">
    <meta property="og:title" content="山河嘆送劉左史歸簡州">
    <meta property="og:url" content="https://vwood.xyz/poetry/7ce91514-1602-4c06-9c55-7668aecd7a63.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            山河嘆送劉左史歸簡州
        </h2>
        <div class="author"><a href="/author/8e2987ea-5941-41fd-b87b-46ebcba98a56.html" title="魏了翁" target="_blank">
                魏了翁
            </a> (宋)
        </div>
        <div class="paragraphs">
            
                <div class="paragraph">
                    山河兩戒南北分，天地一氣華戎鈞。
                </div>
                
                <div class="paragraph">
                    譬諸指搐非害事，往往四體爲不信。
                </div>
                
                <div class="paragraph">
                    惟今醜虜相噬吞，人言雪恥茲其辰。
                </div>
                
                <div class="paragraph">
                    盍驅卞莊刺鬭虎，又嗾廬㹱擒狡㕙。
                </div>
                
                <div class="paragraph">
                    天王仁愛兼南北，猶遣升勺蘇窮鱗。
                </div>
                
                <div class="paragraph">
                    諸公亦復創前誤，閉戶不肯顧鬭鄰。
                </div>
                
                <div class="paragraph">
                    流移降附莫皇卹，斬艾驅迫如窮麕。
                </div>
                
                <div class="paragraph">
                    誰知炎炎將及我，事體不與開禧倫。
                </div>
                
                <div class="paragraph">
                    竟因示弱啟狄侮，羽書赤白驚嚴宸。
                </div>
                
                <div class="paragraph">
                    天王坐朝色不怡，我非爾畏民吾民。
                </div>
                
                <div class="paragraph">
                    急從雨中徹桑土，更向火後移突薪。
                </div>
                
                <div class="paragraph">
                    大官亦復變前說，羣而和者非一人。
                </div>
                
                <div class="paragraph">
                    制書丁寧示招納，符檄旁午申拊循。
                </div>
                
                <div class="paragraph">
                    臣某奉詔移江介，臣某董師留漢濱。
                </div>
                
                <div class="paragraph">
                    西南憂顧誰其寬，即授臣某留川秦。
                </div>
                
                <div class="paragraph">
                    夫何廷論忽中變，復議保境思和親。
                </div>
                
                <div class="paragraph">
                    迅雷烈風僅翻覆，明虹霽日俄逡巡。
                </div>
                
                <div class="paragraph">
                    敵人揶揄膽滿幹，志士憤鬰齒穿齦。
                </div>
                
                <div class="paragraph">
                    東由海泗盡襄漢，西起梁沔連房均。
                </div>
                
                <div class="paragraph">
                    暴骸蹀血蔽原谷，奪險因糧空窖囷。
                </div>
                
                <div class="paragraph">
                    將軍憂恚或自斃，列校偃蹇不可馴。
                </div>
                
                <div class="paragraph">
                    縣徵更賦不遺算，郡空少府無餘緡。
                </div>
                
                <div class="paragraph">
                    邊頭被兵甫屬耳，公私已屈憂方新。
                </div>
                
                <div class="paragraph">
                    靜惟人事百罔一，恃以亡恐惟蒼旻。
                </div>
                
                <div class="paragraph">
                    蒼旻茫茫君爲度，但見咎異來相因。
                </div>
                
                <div class="paragraph">
                    連年夏旱天無雲，江淮湖浙田生塵。
                </div>
                
                <div class="paragraph">
                    飛蝗排空如羽陣，噍類猥衆何詵詵。
                </div>
                
                <div class="paragraph">
                    僰南山萃陵谷異，后土矹矹如轉輪。
                </div>
                
                <div class="paragraph">
                    春秋二百四十載，地震纔五茲何頻。
                </div>
                
                <div class="paragraph">
                    去年東南復告旱，徧以牲幣走百神。
                </div>
                
                <div class="paragraph">
                    太陽朔蝕忽無光，金星晝見亦累旬。
                </div>
                
                <div class="paragraph">
                    漢沔沸騰地移軸，涪潼湓溢濤翻銀。
                </div>
                
                <div class="paragraph">
                    星文屢變台符坼，陰象較著陽德屯。
                </div>
                
                <div class="paragraph">
                    外爲兵戈爲裔夷，內爲宮壼爲羣臣。
                </div>
                
                <div class="paragraph">
                    天心渝怒有如此，猶以譴告施其仁。
                </div>
                
                <div class="paragraph">
                    懼而修政庶可弭，恬不知警將仍臻。
                </div>
                
                <div class="paragraph">
                    且如前年旱蝗日，開道求諫頒明綸。
                </div>
                
                <div class="paragraph">
                    庭中不鳴自如故，猶有下位人姓陳。
                </div>
                
                <div class="paragraph">
                    內言椒房之舛令，外及丞相之狎賓。
                </div>
                
                <div class="paragraph">
                    能如章向觸權忌，不效欽永攻上身。
                </div>
                
                <div class="paragraph">
                    同時六館之髦彥，陳義固爭尤肫肫。
                </div>
                
                <div class="paragraph">
                    藐如無聞亦異已，宰士忿疾丞相嗔。
                </div>
                
                <div class="paragraph">
                    彼唐畋鐸何物耳，詞鄙意佞如吠狺。
                </div>
                
                <div class="paragraph">
                    外省胡獨行其言，公然賤玉而貴瑉。
                </div>
                
                <div class="paragraph">
                    自時厥後益懲創，遏絕言路忘諮詢。
                </div>
                
                <div class="paragraph">
                    直臣久矣甚棄梗，公道不迪隨荒榛。
                </div>
                
                <div class="paragraph">
                    嘗居丞疑轉猜忌，稍負望實尤沈淪。
                </div>
                
                <div class="paragraph">
                    人心所同即天意，四方蹙蹙天亦顰。
                </div>
                
                <div class="paragraph">
                    公今掉頭不肯住，携家歸踏西園春。
                </div>
                
                <div class="paragraph">
                    大賢與國同休戚，寧忍赤子方嚬呻。
                </div>
                
                <div class="paragraph">
                    我非荷蕢不知磬，擬效執輿來問津。
                </div>
                
                <div class="paragraph">
                    請賦白駒之孕章，願公飲酒車無巾。
                </div>
                
        </div>
    </div>
</body>

</html>