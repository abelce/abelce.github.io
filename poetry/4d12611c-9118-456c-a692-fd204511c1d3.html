<!DOCTYPE html>
<html>

<head>
    <title>
        童丱須知 父子篇
    </title>
    <meta name="keywords" content="童丱須知 父子篇 -- 史浩">
    <meta name="description" content="童丱須知 父子篇 -- 史浩">
    <meta property="og:title" content="童丱須知 父子篇">
    <meta property="og:url" content="https://vwood.xyz/poetry/4d12611c-9118-456c-a692-fd204511c1d3.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            童丱須知 父子篇
        </h2>
        <div class="author"><a href="/author/d6b5439b-2025-4f76-9372-a953a54eafaa.html" title="史浩" target="_blank">
                史浩
            </a> (宋)
        </div>
        <div class="paragraphs">
            
                <div class="paragraph">
                    太易本空空，空中有太極。
                </div>
                
                <div class="paragraph">
                    太極判二儀，萬物斯生植。
                </div>
                
                <div class="paragraph">
                    天地爲父母，萬物爲子息。
                </div>
                
                <div class="paragraph">
                    人居萬物羣，最曰具靈識。
                </div>
                
                <div class="paragraph">
                    兩家各生子，匪媒其可得。
                </div>
                
                <div class="paragraph">
                    合禮成夫妻，相共孕英特。
                </div>
                
                <div class="paragraph">
                    方當姙娠初，疾嘔不納食。
                </div>
                
                <div class="paragraph">
                    妻既日呻吟，夫亦日憂惻。
                </div>
                
                <div class="paragraph">
                    辛勤彌十月，存亡未可測。
                </div>
                
                <div class="paragraph">
                    暨及震夙時，痛楚千萬億。
                </div>
                
                <div class="paragraph">
                    稍或失調護，淪胥在頃刻。
                </div>
                
                <div class="paragraph">
                    幸爾見嬰兒，歡色動顔色。
                </div>
                
                <div class="paragraph">
                    乳哺更携持，幾年先用力。
                </div>
                
                <div class="paragraph">
                    母實鍾愛憐，父亦思誨飭。
                </div>
                
                <div class="paragraph">
                    資稟尚凡庸，視之如岐嶷。
                </div>
                
                <div class="paragraph">
                    驕慢不率教，巧計爲藏匿。
                </div>
                
                <div class="paragraph">
                    一語或中理，誇揚其肯默。
                </div>
                
                <div class="paragraph">
                    葆養覬成人，庶幾供子職。
                </div>
                
                <div class="paragraph">
                    提孩知愛親，此情何可抑。
                </div>
                
                <div class="paragraph">
                    冬溫而夏凊，未足酬其德。
                </div>
                
                <div class="paragraph">
                    昏定而晨省，未足酬其德。
                </div>
                
                <div class="paragraph">
                    三牲滋美味，未足酬其德。
                </div>
                
                <div class="paragraph">
                    四序紉華衣，未足酬其德。
                </div>
                
                <div class="paragraph">
                    竭身至老死，未足酬其德。
                </div>
                
                <div class="paragraph">
                    碎身如糜粉，未足酬其德。
                </div>
                
                <div class="paragraph">
                    男仕女有行，其常在親側。
                </div>
                
                <div class="paragraph">
                    悠然父母心，相望長相憶。
                </div>
                
                <div class="paragraph">
                    問訊與饋遺，來往當如織。
                </div>
                
                <div class="paragraph">
                    口體所供奉，無問一錢直。
                </div>
                
                <div class="paragraph">
                    親苟未沾嘗，享之寧敢即。
                </div>
                
                <div class="paragraph">
                    其有不安節，歸省恨不亟。
                </div>
                
                <div class="paragraph">
                    毋分嫡與繼，存心何間忒。
                </div>
                
                <div class="paragraph">
                    雖或不我愛，其敢忘翼翼。
                </div>
                
                <div class="paragraph">
                    王祥躍冰魚，薛包戀門閾。
                </div>
                
                <div class="paragraph">
                    馭車騫忍寒，耕田舜引慝。
                </div>
                
                <div class="paragraph">
                    於此堅至行，青史斯刊勒。
                </div>
                
                <div class="paragraph">
                    切勿使偏親，索處萱堂北。
                </div>
                
                <div class="paragraph">
                    富貴未解憂，天倫乃物則。
                </div>
                
                <div class="paragraph">
                    不應中道廢，失性甘狂惑。
                </div>
                
                <div class="paragraph">
                    嗚呼霄壤間，孰有無親國。
                </div>
                
                <div class="paragraph">
                    女子遠外家，間隙成荆棘。
                </div>
                
                <div class="paragraph">
                    男子聽婦言，偏愛滋貨殖。
                </div>
                
                <div class="paragraph">
                    禮容故背違，言辭苦凌逼。
                </div>
                
                <div class="paragraph">
                    於義或參商，於物或吝嗇。
                </div>
                
                <div class="paragraph">
                    劬勞保抱恩，總不存悃愊。
                </div>
                
                <div class="paragraph">
                    親老力已衰，欲競知何克。
                </div>
                
                <div class="paragraph">
                    飲泣更包羞，煩寃滿胸臆。
                </div>
                
                <div class="paragraph">
                    父子情既離，萬世恩之賊。
                </div>
                
                <div class="paragraph">
                    上帝實監臨，天禍陰誅殛。
                </div>
                
                <div class="paragraph">
                    世事每好還，子孫必凶愎。
                </div>
                
                <div class="paragraph">
                    嗟哉宇內人，身處禮義域。
                </div>
                
                <div class="paragraph">
                    忍將君子行，輕以私意蝕。
                </div>
                
                <div class="paragraph">
                    受報方知改，岵屺嗟空陟。
                </div>
                
                <div class="paragraph">
                    生徒伍禽獸，死則墮鬼蜮。
                </div>
                
                <div class="paragraph">
                    一念能回光，悖逆頓可熄。
                </div>
                
                <div class="paragraph">
                    吾言雖鄙俚，萬古爲矜式。
                </div>
                
        </div>
    </div>
</body>

</html>