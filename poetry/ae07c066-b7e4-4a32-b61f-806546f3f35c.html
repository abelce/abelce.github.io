<!DOCTYPE html>
<html>

<head>
    <title>
        謝太守惠酒
    </title>
    <meta name="keywords" content="謝太守惠酒 -- 鄭俠">
    <meta name="description" content="謝太守惠酒 -- 鄭俠">
    <meta property="og:title" content="謝太守惠酒">
    <meta property="og:url" content="https://vwood.xyz/poetry/ae07c066-b7e4-4a32-b61f-806546f3f35c.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            謝太守惠酒
        </h2>
        <div class="author"><a href="/author/1b3319b6-7eec-4663-b117-3bbba608c8ca.html" title="鄭俠" target="_blank">
                鄭俠
            </a> (宋)
        </div>
        <div class="paragraphs">
            
                <div class="paragraph">
                    重陰未肯避陽明，飄風驟雨加震凌。
                </div>
                
                <div class="paragraph">
                    正月已缺二月近，滴水成凍威稜稜。
                </div>
                
                <div class="paragraph">
                    帝雖乘震利發生，令猶行冬重嚴凝。
                </div>
                
                <div class="paragraph">
                    鸎皆遷喬忽入谷，魚已弄煖翻藏冰。
                </div>
                
                <div class="paragraph">
                    此時草木亦成愁，祗恐不得違其萌。
                </div>
                
                <div class="paragraph">
                    吁嗟羈窮影弔形，安得恝然如無情。
                </div>
                
                <div class="paragraph">
                    明良會合千載遇，乃以罪棄投荒荆。
                </div>
                
                <div class="paragraph">
                    單親萬里頭應雪，不得朝晚奉甘馨。
                </div>
                
                <div class="paragraph">
                    閩嶺之南方弄兵，殺氣殊與生成爭。
                </div>
                
                <div class="paragraph">
                    既不能輔助聖時使咸若，又不能慷慨帝前效昔人之請纓。
                </div>
                
                <div class="paragraph">
                    詩書滿腹浪自飽，一句不得推而行。
                </div>
                
                <div class="paragraph">
                    身雖兀坐心惕驚，愁緒忽起填胸膺。
                </div>
                
                <div class="paragraph">
                    但聽曠野深林調調刁刁，如有神號鬼泣聲。
                </div>
                
                <div class="paragraph">
                    真江太守真慈明，惠施每每先單煢。
                </div>
                
                <div class="paragraph">
                    眼前突兀雙玉瓶，滿貯玉液清冷冷。
                </div>
                
                <div class="paragraph">
                    拜公之賜未敢傾，不覺失笑三閭生。
                </div>
                
                <div class="paragraph">
                    不學憔悴思獨醒，哺糟啜醨隨其朋。
                </div>
                
                <div class="paragraph">
                    往往一飲一石、五斗解酲，被人呼作生劉伶。
                </div>
                
                <div class="paragraph">
                    雖然遇酒而酩酊，心不汝醉神亦寧。
                </div>
                
                <div class="paragraph">
                    開樽又飲太守德，和氣坐覺生簷楹。
                </div>
                
                <div class="paragraph">
                    不知凝冽自何去，至於愁思皆自澄。
                </div>
                
                <div class="paragraph">
                    乃知春功亦不遠，緘封祗在瓶與罌。
                </div>
                
                <div class="paragraph">
                    安得遽爾披重雲，劃見白日臨青冥。
                </div>
                
                <div class="paragraph">
                    和氣習習扇九壤，枯枝朽質爭敷榮。
                </div>
                
                <div class="paragraph">
                    風雨時，泰階平，聖君萬壽寰海清。
                </div>
                
                <div class="paragraph">
                    細草輕煙日邉路，鳳管龍絲細可聽。
                </div>
                
                <div class="paragraph">
                    有耳不聞鼙與鉦，有目不識旗與旌，聖功浩蕩不可名。
                </div>
                
        </div>
    </div>
</body>

</html>