<!DOCTYPE html>
<html>

<head>
    <title>
        甲午雪
    </title>
    <meta name="keywords" content="甲午雪 -- 王令">
    <meta name="description" content="甲午雪 -- 王令">
    <meta property="og:title" content="甲午雪">
    <meta property="og:url" content="https://vwood.xyz/poetry/4a5b9588-f94a-44d2-a684-bc24bd234b16.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            甲午雪
        </h2>
        <div class="author"><a href="/author/e2c07212-1ac6-4d3a-bf2e-7edd2b90c0a8.html" title="王令" target="_blank">
                王令
            </a> (宋)
        </div>
        <div class="paragraphs">
            
                <div class="paragraph">
                    平居汩汩喜自墮，萬事過目不省窺。
                </div>
                
                <div class="paragraph">
                    一年南北兩見雪，未始把筆成一詩。
                </div>
                
                <div class="paragraph">
                    朝看氣象浩茫昧，夜歸瞑想通幽疑。
                </div>
                
                <div class="paragraph">
                    夢乘虛空謁帝所，砆礩象柱承瓊榱。
                </div>
                
                <div class="paragraph">
                    坦塗壁堊相照射，鶴扇虧蔽狐腋帷。
                </div>
                
                <div class="paragraph">
                    帝旁鮮鮮舞萬女，寶綃雅冶吹裳衣。
                </div>
                
                <div class="paragraph">
                    纍蠙貫瑀錯組佩，斥棄朱黛素兩眉。
                </div>
                
                <div class="paragraph">
                    撩搔王母戯華髪，袒脱姑射爭膚肌。
                </div>
                
                <div class="paragraph">
                    提璫擲珥互投報，顧我塵垢加笑譏。
                </div>
                
                <div class="paragraph">
                    其傍臨臨立萬鬼，帝所寵與借色辭。
                </div>
                
                <div class="paragraph">
                    密呵細紵賜裘舄，笑齒發露寒差差。
                </div>
                
                <div class="paragraph">
                    諸神斂避不敢望，棄唾墮落成珠璣。
                </div>
                
                <div class="paragraph">
                    朝懽嚱怡棄烟霞，暮慨吁吸成雲霏。
                </div>
                
                <div class="paragraph">
                    互偷天帑購黨與，散布萬玨分千珪。
                </div>
                
                <div class="paragraph">
                    紈羅練縠不計數，逆取倒曳交横披。
                </div>
                
                <div class="paragraph">
                    鞭驅巨靈刦夸父，揮斧解繫關星機。
                </div>
                
                <div class="paragraph">
                    東觀豗頹墮壁角，南顧秃鬝亡斗箕。
                </div>
                
                <div class="paragraph">
                    其他雜冗莫分辨，徒見漫亂如籮篩。
                </div>
                
                <div class="paragraph">
                    雷公爭前泣訴帝，至此豈可無省知。
                </div>
                
                <div class="paragraph">
                    願分羽衛勑天討，助以積雹千山齊。
                </div>
                
                <div class="paragraph">
                    金神擁遏按行道，後乘駕以萬玉蜺。
                </div>
                
                <div class="paragraph">
                    寶刀聯翻夹鐡盾，玉戟鈎子横珠旗。
                </div>
                
                <div class="paragraph">
                    天風蕭蕭吹縞素，貝甲合陣窮天圍。
                </div>
                
                <div class="paragraph">
                    磨砮插羽注萬矢，强弩競發相聯飛。
                </div>
                
                <div class="paragraph">
                    奸窮詐極不保守，引組自縛相連歸。
                </div>
                
                <div class="paragraph">
                    纍俘奏愷闖天陛，越雉拔羽按舞儀。
                </div>
                
                <div class="paragraph">
                    帝呼祝融付焚棄，散灰下地無留遺。
                </div>
                
                <div class="paragraph">
                    徴朋索黨計輕重，斬戮屏翳囚風師。
                </div>
                
                <div class="paragraph">
                    扶桑瞳瞳露軒豁，日御復反天衢馳。
                </div>
                
                <div class="paragraph">
                    覺来四顧駭皓白，心與恍惚爭是非。
                </div>
                
                <div class="paragraph">
                    冬雷無聲電不照，疑亦衆鬼乘其私。
                </div>
                
                <div class="paragraph">
                    天髙地下非所職，且可把酒無嗟咨。
                </div>
                
        </div>
    </div>
</body>

</html>