<!DOCTYPE html>
<html>

<head>
    <title>
        送梁藤州廣譽解組還朝兼簡葛子章盧伯真
    </title>
    <meta name="keywords" content="送梁藤州廣譽解組還朝兼簡葛子章盧伯真 -- 曾丰">
    <meta name="description" content="送梁藤州廣譽解組還朝兼簡葛子章盧伯真 -- 曾丰">
    <meta property="og:title" content="送梁藤州廣譽解組還朝兼簡葛子章盧伯真">
    <meta property="og:url" content="https://vwood.xyz/poetry/eb8e8b7c-e582-4638-b66f-a0e77ee10f88.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            送梁藤州廣譽解組還朝兼簡葛子章盧伯真
        </h2>
        <div class="author"><a href="/author/27b455d6-9f90-4ed1-8560-6b3695a73e39.html" title="曾丰" target="_blank">
                曾丰
            </a> (宋)
        </div>
        <div class="paragraphs">
            
                <div class="paragraph">
                    乾道淳熙間，隨牒公之邑。
                </div>
                
                <div class="paragraph">
                    我閑時曳裾，公喜常折屐。
                </div>
                
                <div class="paragraph">
                    過從未多時，情好已相得。
                </div>
                
                <div class="paragraph">
                    功名打門催，馬首遽湖北。
                </div>
                
                <div class="paragraph">
                    一爲盧溪留，便作弱水隔。
                </div>
                
                <div class="paragraph">
                    解后五羊城，恍如不相識。
                </div>
                
                <div class="paragraph">
                    初驚面顔蒼，徐視髭鬢黑。
                </div>
                
                <div class="paragraph">
                    款曲遍諮諏，交游半悽惻。
                </div>
                
                <div class="paragraph">
                    一別十五年，種種事非昔。
                </div>
                
                <div class="paragraph">
                    更著一回別，又豈勝嘆息。
                </div>
                
                <div class="paragraph">
                    梅雨逗談機，槐風速行色。
                </div>
                
                <div class="paragraph">
                    愁邊更添愁，客裏仍送客。
                </div>
                
                <div class="paragraph">
                    笑騎五馬歸，郎省平步入。
                </div>
                
                <div class="paragraph">
                    天南九萬里，誰得礙鵬翼。
                </div>
                
                <div class="paragraph">
                    語離當有詩，頌德似無益。
                </div>
                
                <div class="paragraph">
                    清暉百尺虹，方廣千丈碧。
                </div>
                
                <div class="paragraph">
                    高蓋山下松，極樂巖裏石。
                </div>
                
                <div class="paragraph">
                    一切奇傑觀，無不入我集。
                </div>
                
                <div class="paragraph">
                    轉眼雖寥寥，捫胸猶歷歷。
                </div>
                
                <div class="paragraph">
                    公歸爲致言，久疎頗關憶。
                </div>
                
                <div class="paragraph">
                    老葛年少盧，亦有風月癖。
                </div>
                
                <div class="paragraph">
                    唱酬舊知音，來往今掃迹。
                </div>
                
                <div class="paragraph">
                    相逢問撙齋，依舊四立壁。
                </div>
                
        </div>
    </div>
</body>

</html>