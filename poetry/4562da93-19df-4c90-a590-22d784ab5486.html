<!DOCTYPE html>
<html>

<head>
    <title>
        苕溪草堂自大曆三年夏新營洎秋及春彌覺境勝因紀其事簡潘丞述湯評事衡四十三韻
    </title>
    <meta name="keywords" content="苕溪草堂自大曆三年夏新營洎秋及春彌覺境勝因紀其事簡潘丞述湯評事衡四十三韻 -- 皎然">
    <meta name="description" content="苕溪草堂自大曆三年夏新營洎秋及春彌覺境勝因紀其事簡潘丞述湯評事衡四十三韻 -- 皎然">
    <meta property="og:title" content="苕溪草堂自大曆三年夏新營洎秋及春彌覺境勝因紀其事簡潘丞述湯評事衡四十三韻">
    <meta property="og:url" content="https://vwood.xyz/poetry/4562da93-19df-4c90-a590-22d784ab5486.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            苕溪草堂自大曆三年夏新營洎秋及春彌覺境勝因紀其事簡潘丞述湯評事衡四十三韻
        </h2>
        <div class="author"><a href="/author/3188bc11-6105-4656-bb53-038d49fd0785.html" title="皎然" target="_blank">
                皎然
            </a> (唐)
        </div>
        <div class="paragraphs">
            
                <div class="paragraph">
                    萬慮皆可遺，愛山情不易。
                </div>
                
                <div class="paragraph">
                    自從東溪住，始與人羣隔。
                </div>
                
                <div class="paragraph">
                    應物非宿心，遺身是吾策。
                </div>
                
                <div class="paragraph">
                    先民崆峒子，淪景事金液。
                </div>
                
                <div class="paragraph">
                    綺里猶近名，於陵未泯跡。
                </div>
                
                <div class="paragraph">
                    吾師逆流教，禪隱殊古昔。
                </div>
                
                <div class="paragraph">
                    洗足臨潺湲，銷聲寄松柏。
                </div>
                
                <div class="paragraph">
                    緗荷採堪服，柔草持可席。
                </div>
                
                <div class="paragraph">
                    道心制野猨，法語授幽客。
                </div>
                
                <div class="paragraph">
                    境淨萬象真，寄目皆有益。
                </div>
                
                <div class="paragraph">
                    原上無情花，山中聽經石。
                </div>
                
                <div class="paragraph">
                    竹生自蕭散，雲性常潔白。
                </div>
                
                <div class="paragraph">
                    却見羇世人，遠高摩霄翮。
                </div>
                
                <div class="paragraph">
                    達賢觀此意，煩想遂冰蘖。
                </div>
                
                <div class="paragraph">
                    伊予戰苦勝，覽境情不溺。
                </div>
                
                <div class="paragraph">
                    智以動念昏，功由無心積。
                </div>
                
                <div class="paragraph">
                    形骸爾何有，生死誰所戚。
                </div>
                
                <div class="paragraph">
                    爲與勝悟冥，不憂頹齡迫。
                </div>
                
                <div class="paragraph">
                    春風自駘蕩，禪地常闃寂。
                </div>
                
                <div class="paragraph">
                    擲札成柳枝，溉瓶養泉脉。
                </div>
                
                <div class="paragraph">
                    道人知止足，盥漱聊自適。
                </div>
                
                <div class="paragraph">
                    學外見古賢，頗令我心惕。
                </div>
                
                <div class="paragraph">
                    眇綿雲官世，夢幻羽陵籍。
                </div>
                
                <div class="paragraph">
                    鬼籙徒相矜，九原誰家宅。
                </div>
                
                <div class="paragraph">
                    俗情對淺近，至理昧堯跖。
                </div>
                
                <div class="paragraph">
                    蹈善嗟沈冥，履仁傷堙阨。
                </div>
                
                <div class="paragraph">
                    匠心聖亦尤，攻異天見責。
                </div>
                
                <div class="paragraph">
                    試以慧眼觀，斯言諒可覿。
                </div>
                
                <div class="paragraph">
                    外事非吾道，忘緣倦所歷。
                </div>
                
                <div class="paragraph">
                    中宵廢耳目，形靜神不役。
                </div>
                
                <div class="paragraph">
                    色天夜清迥，花漏時滴瀝。
                </div>
                
                <div class="paragraph">
                    東風吹杉梧，幽月到石壁。
                </div>
                
                <div class="paragraph">
                    此中一悟心，可與千載敵。
                </div>
                
                <div class="paragraph">
                    故交徒好我，筐中無咫尺。
                </div>
                
                <div class="paragraph">
                    潘生入空門，祖師傳祕賾。
                </div>
                
                <div class="paragraph">
                    湯子自天德，精詣功不僻。
                </div>
                
                <div class="paragraph">
                    放世與成名，兩圖在所擇。
                </div>
                
                <div class="paragraph">
                    吾高鴟夷子，身退無瑕摘。
                </div>
                
                <div class="paragraph">
                    吾嘉魯仲連，功成棄珪璧。
                </div>
                
                <div class="paragraph">
                    二賢兼彼才，晚節何感激。
                </div>
                
                <div class="paragraph">
                    不然作山計，改服我下澤。
                </div>
                
                <div class="paragraph">
                    君隳元亮冠，我脫潛師屐。
                </div>
                
                <div class="paragraph">
                    倚臥高松根，共逃金閨籍。
                </div>
                
        </div>
    </div>
</body>

</html>