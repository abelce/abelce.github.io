<!DOCTYPE html>
<html>

<head>
    <title>
        却敵凱歌
    </title>
    <meta name="keywords" content="却敵凱歌 -- 趙萬年">
    <meta name="description" content="却敵凱歌 -- 趙萬年">
    <meta property="og:title" content="却敵凱歌">
    <meta property="og:url" content="https://vwood.xyz/poetry/28f81f29-4fe5-47c5-a88c-36eb5d2682cd.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            却敵凱歌
        </h2>
        <div class="author"><a href="/author/edbe2b3b-ef21-44d8-9369-2ea5015ae9ff.html" title="趙萬年" target="_blank">
                趙萬年
            </a> (宋)
        </div>
        <div class="paragraphs">
            
                <div class="paragraph">
                    吁嗟黠虜何猖狂，引弓百萬侵吾疆。
                </div>
                
                <div class="paragraph">
                    首屠棗陽擣神馬，窺伺長江欲葦航。
                </div>
                
                <div class="paragraph">
                    隆冬久晴江水涸，直揭小樊厲源漳。
                </div>
                
                <div class="paragraph">
                    馬沈人溺相枕藉，霜刃逼脅狼驅羊。
                </div>
                
                <div class="paragraph">
                    連營立柵三十里，旌旗蔽野塵埃黄。
                </div>
                
                <div class="paragraph">
                    元戎忠赤過張許，隔江獨對虜酋語。
                </div>
                
                <div class="paragraph">
                    剖析大義面折之，自比關西偉男子。
                </div>
                
                <div class="paragraph">
                    虜酋聞風雖縮頸，業謂渡江無我禦。
                </div>
                
                <div class="paragraph">
                    四山列騎意洋洋，擬欲一鼓下襄陽。
                </div>
                
                <div class="paragraph">
                    城頭四隅密分布，整飭器具嚴隄防。
                </div>
                
                <div class="paragraph">
                    火油金汁羅砲座，託叉擂木森旗槍。
                </div>
                
                <div class="paragraph">
                    睥睨樓櫓排萬弩，鏵車尅敵皆蹶張。
                </div>
                
                <div class="paragraph">
                    一朝步馳如雲集，前摧草牛負土囊。
                </div>
                
                <div class="paragraph">
                    雲梯飛橋對樓聳，虎炮鵝車數里長。
                </div>
                
                <div class="paragraph">
                    裹以犀革如帆幔，木楯皮屋翼兩旁。
                </div>
                
                <div class="paragraph">
                    鐵騎後擁千百隊，矢如蝟集攢鋒鋩。
                </div>
                
                <div class="paragraph">
                    楊柳陰中浮梁就，三千敢勇忽推牆。
                </div>
                
                <div class="paragraph">
                    層幾列弩下如雨，霹靂巨砲落穹蒼。
                </div>
                
                <div class="paragraph">
                    盡將攻械付烈焰，如焮蛇豕燎豺狼。
                </div>
                
                <div class="paragraph">
                    騎者顛仆步者走，傷者號叫立者僵。
                </div>
                
                <div class="paragraph">
                    虜酋蒲察與葛札，或貫其腦斧其吭。
                </div>
                
                <div class="paragraph">
                    生擒首領數百人，斃馬橫屍盈戰場。
                </div>
                
                <div class="paragraph">
                    未幾採木空林藪，旬月運土成高岡。
                </div>
                
                <div class="paragraph">
                    噪聲裂地屋爲震，火焰燭天星無光。
                </div>
                
                <div class="paragraph">
                    誰知壯士中夜出，人持炬馬列前行。
                </div>
                
                <div class="paragraph">
                    强弩叉鐮迭相衛，長鍬大钁聲琅琅。
                </div>
                
                <div class="paragraph">
                    黎明炬堙爲平地，虜酋喪氣若有亡。
                </div>
                
                <div class="paragraph">
                    因風縱火烟焰猛，拱手坐視摩痍瘡。
                </div>
                
                <div class="paragraph">
                    犬羊震讋心膽碎，却携金印來投降。
                </div>
                
                <div class="paragraph">
                    從茲虜勢大沮摧，自焚攻具燒營房。
                </div>
                
                <div class="paragraph">
                    甫逾江北復連營，放牧盈野何駉駉。
                </div>
                
                <div class="paragraph">
                    脫鞍解甲馬下睡，胡鼻齁齁輥雷鳴。
                </div>
                
                <div class="paragraph">
                    豈知戰艦輕移岸，急雨狂風亂櫓聲。
                </div>
                
                <div class="paragraph">
                    百鼓忽鳴萬弩發，繼以飛砲欻流星。
                </div>
                
                <div class="paragraph">
                    人馬驚亂相蹂踐，肉填溪谷厭羶腥。
                </div>
                
                <div class="paragraph">
                    穹廬遯去無遺跡，捷書排日風飈急。
                </div>
                
                <div class="paragraph">
                    九重北顧正宵衣，覽奏龍顔增喜色。
                </div>
                
                <div class="paragraph">
                    顧嗟李勣賢長城，不假援兵却胡羯。
                </div>
                
                <div class="paragraph">
                    天書沓至賞元功，渠渠溫語褒忠烈。
                </div>
                
                <div class="paragraph">
                    方除戎團追徽省，行且齋壇授節鉞。
                </div>
                
                <div class="paragraph">
                    命珪相印一時來，聞道殿巖已虛席。
                </div>
                
                <div class="paragraph">
                    誰知帷幄運奇計，裨贊尤多玉季力。
                </div>
                
                <div class="paragraph">
                    弟兄携手上凌烟，卓冠古今真殊絕。
                </div>
                
                <div class="paragraph">
                    我從武科備戎行，先生置我賓僚列。
                </div>
                
                <div class="paragraph">
                    雖無涓埃裨海鎮，同此死生冒矢石。
                </div>
                
                <div class="paragraph">
                    自愧文墨非所長，妄意欲泚磨崖筆。
                </div>
                
        </div>
    </div>
</body>

</html>