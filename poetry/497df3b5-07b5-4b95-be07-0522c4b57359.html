<!DOCTYPE html>
<html>

<head>
    <title>
        紹興淳熙兩朝內禪頌
    </title>
    <meta name="keywords" content="紹興淳熙兩朝內禪頌 -- 曾丰">
    <meta name="description" content="紹興淳熙兩朝內禪頌 -- 曾丰">
    <meta property="og:title" content="紹興淳熙兩朝內禪頌">
    <meta property="og:url" content="https://vwood.xyz/poetry/497df3b5-07b5-4b95-be07-0522c4b57359.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            紹興淳熙兩朝內禪頌
        </h2>
        <div class="author"><a href="/author/27b455d6-9f90-4ed1-8560-6b3695a73e39.html" title="曾丰" target="_blank">
                曾丰
            </a> (宋)
        </div>
        <div class="paragraphs">
            
                <div class="paragraph">
                    維堯則天，與天同大。
                </div>
                
                <div class="paragraph">
                    俯視九州，細於一芥。
                </div>
                
                <div class="paragraph">
                    挈以畀舜，超然自邁。
                </div>
                
                <div class="paragraph">
                    維舜則堯，與堯同高。
                </div>
                
                <div class="paragraph">
                    俯視四海，細于一毫。
                </div>
                
                <div class="paragraph">
                    挈以畀禹，熙然自陶。
                </div>
                
                <div class="paragraph">
                    堯舜之禪，允矣嘉躅。
                </div>
                
                <div class="paragraph">
                    若稽厥齡，或髦攸趣。
                </div>
                
                <div class="paragraph">
                    洪惟高宗，纔五十六。
                </div>
                
                <div class="paragraph">
                    遽行堯事，有斷於獨。
                </div>
                
                <div class="paragraph">
                    洪惟壽皇，纔六十三。
                </div>
                
                <div class="paragraph">
                    遽行舜事，不謀于僉。
                </div>
                
                <div class="paragraph">
                    未倦于勤，先養其恬。
                </div>
                
                <div class="paragraph">
                    功成身退，道與天參。
                </div>
                
                <div class="paragraph">
                    聖人視天，遞進遞退。
                </div>
                
                <div class="paragraph">
                    進退俱休，堯舜之運。
                </div>
                
                <div class="paragraph">
                    於赫兩朝，德宏業峻。
                </div>
                
                <div class="paragraph">
                    銖較寸量，寧啻堯舜。
                </div>
                
                <div class="paragraph">
                    堯七十六，治水云初。
                </div>
                
                <div class="paragraph">
                    咨岳試鯀，不遑寧居。
                </div>
                
                <div class="paragraph">
                    高宗時則，斯慶壽餘。
                </div>
                
                <div class="paragraph">
                    久與道息，心實若虛。
                </div>
                
                <div class="paragraph">
                    舜六十三，即真云始。
                </div>
                
                <div class="paragraph">
                    咨岳相禹，不遑寧止。
                </div>
                
                <div class="paragraph">
                    壽皇時則，斯巽位已。
                </div>
                
                <div class="paragraph">
                    新與道休，心豁若洗。
                </div>
                
                <div class="paragraph">
                    凡退政幾，等與大徽。
                </div>
                
                <div class="paragraph">
                    此退之蚤，彼退之遲。
                </div>
                
                <div class="paragraph">
                    遲容可及，蚤孰踰斯。
                </div>
                
                <div class="paragraph">
                    凡傳國璽，等謂大媺。
                </div>
                
                <div class="paragraph">
                    彼傳之賢，此傳之子。
                </div>
                
                <div class="paragraph">
                    賢容可求，子孰獲只。
                </div>
                
                <div class="paragraph">
                    傳子若賢，一出于天。
                </div>
                
                <div class="paragraph">
                    天固與子，尤人所便。
                </div>
                
                <div class="paragraph">
                    便而遂者，榮具慶全。
                </div>
                
                <div class="paragraph">
                    退蚤若遲，一關於數。
                </div>
                
                <div class="paragraph">
                    數固與蚤，尤人所慕。
                </div>
                
                <div class="paragraph">
                    慕而得之，榮全慶具。
                </div>
                
                <div class="paragraph">
                    蚤於堯舜，三十三年。
                </div>
                
                <div class="paragraph">
                    獨不一後，獨不一先。
                </div>
                
                <div class="paragraph">
                    兩朝脗合，時迺自然。
                </div>
                
                <div class="paragraph">
                    舜後於堯，七歲而禪。
                </div>
                
                <div class="paragraph">
                    胡爲爾稽，匪有攸戀。
                </div>
                
                <div class="paragraph">
                    不欲與堯，匹休齊善。
                </div>
                
                <div class="paragraph">
                    壽皇禪意，蓋與舜俱。
                </div>
                
                <div class="paragraph">
                    所後七年，匪跡是拘。
                </div>
                
                <div class="paragraph">
                    不期而同，自然之符。
                </div>
                
                <div class="paragraph">
                    高宗禪時，久暘忽雨。
                </div>
                
                <div class="paragraph">
                    雨應云何，恩洽以溥。
                </div>
                
                <div class="paragraph">
                    壽皇禪時，久雨忽暘。
                </div>
                
                <div class="paragraph">
                    暘應云何，德輝以光。
                </div>
                
                <div class="paragraph">
                    得天之應，誕彰孔盛。
                </div>
                
                <div class="paragraph">
                    新皇丕承，合爲三聖。
                </div>
                
                <div class="paragraph">
                    用牲於廟，靡靈弗歆。
                </div>
                
                <div class="paragraph">
                    式昭新皇，上合天心。
                </div>
                
                <div class="paragraph">
                    决政于堂，靡懷弗暢。
                </div>
                
                <div class="paragraph">
                    式昭新皇，下符人望。
                </div>
                
                <div class="paragraph">
                    天人同歸，欲逃莫從。
                </div>
                
                <div class="paragraph">
                    雖父傳子，亶爲至公。
                </div>
                
                <div class="paragraph">
                    漢唐豈無，揖遜之主。
                </div>
                
                <div class="paragraph">
                    非出本心，未爲盛舉。
                </div>
                
                <div class="paragraph">
                    猗三聖君，真堯舜禹。
                </div>
                
                <div class="paragraph">
                    三聖一家，累洽重華。
                </div>
                
                <div class="paragraph">
                    前未之有，後無以加。
                </div>
                
                <div class="paragraph">
                    小臣獻頌，大而非夸。
                </div>
                
        </div>
    </div>
</body>

</html>