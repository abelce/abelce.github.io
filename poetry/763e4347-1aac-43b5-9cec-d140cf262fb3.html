<!DOCTYPE html>
<html>

<head>
    <title>
        擬峴亭詩
    </title>
    <meta name="keywords" content="擬峴亭詩 -- 馬之純">
    <meta name="description" content="擬峴亭詩 -- 馬之純">
    <meta property="og:title" content="擬峴亭詩">
    <meta property="og:url" content="https://vwood.xyz/poetry/763e4347-1aac-43b5-9cec-d140cf262fb3.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            擬峴亭詩
        </h2>
        <div class="author"><a href="/author/3ff66909-cca3-41c5-82c4-0178bb7c14d3.html" title="馬之純" target="_blank">
                馬之純
            </a> (宋)
        </div>
        <div class="paragraphs">
            
                <div class="paragraph">
                    吾縣西峴峰，亭以擬峴名。
                </div>
                
                <div class="paragraph">
                    嘗見父老說，寺中有碑銘。
                </div>
                
                <div class="paragraph">
                    昔晉殷仲文，作郡有政聲。
                </div>
                
                <div class="paragraph">
                    去而人思之，屐齒有餘榮。
                </div>
                
                <div class="paragraph">
                    余聞諸老說，此事不可憑。
                </div>
                
                <div class="paragraph">
                    臣子從弒逆，罪合五鼎烹。
                </div>
                
                <div class="paragraph">
                    桓玄在荆州，世爲晉公卿。
                </div>
                
                <div class="paragraph">
                    一朝睨漢鼎，舉兵向金陵。
                </div>
                
                <div class="paragraph">
                    是時殷仲文，實守新安城。
                </div>
                
                <div class="paragraph">
                    棄郡以從玄，惟欲事逆成。
                </div>
                
                <div class="paragraph">
                    策命九錫文，未至先經營。
                </div>
                
                <div class="paragraph">
                    桓楚既竊位，寢所地忽崩。
                </div>
                
                <div class="paragraph">
                    仲文於此時，巧言如簧笙。
                </div>
                
                <div class="paragraph">
                    其後玄事敗，奔走向南荆。
                </div>
                
                <div class="paragraph">
                    仲文憂不免，奉二后還京。
                </div>
                
                <div class="paragraph">
                    叛晉復叛玄，鼠雀同偷生。
                </div>
                
                <div class="paragraph">
                    寄奴後代晉，又欲居朝廷。
                </div>
                
                <div class="paragraph">
                    出爲東陽郡，怏怏無好情。
                </div>
                
                <div class="paragraph">
                    嘗覽鏡自照，不見頭顱形。
                </div>
                
                <div class="paragraph">
                    豈非從逆者，未誅先受刑。
                </div>
                
                <div class="paragraph">
                    無忌牧荆州，仲文嘗趨迎。
                </div>
                
                <div class="paragraph">
                    便道不過府，無忌殊不平。
                </div>
                
                <div class="paragraph">
                    言于宋武帝，此輩謀舉兵。
                </div>
                
                <div class="paragraph">
                    宋武盡族誅，流血幾成坑。
                </div>
                
                <div class="paragraph">
                    襄陽羊叔子，當世之豪英。
                </div>
                
                <div class="paragraph">
                    不當擬其名，流傳污吳寧。
                </div>
                
                <div class="paragraph">
                    疑別一牧守，偶與同名稱。
                </div>
                
                <div class="paragraph">
                    此名若果然，山鬼怒非輕。
                </div>
                
                <div class="paragraph">
                    緬想唐戴令，政聲極鏗鍧。
                </div>
                
                <div class="paragraph">
                    曾有長源碑，在夫子廟庭。
                </div>
                
                <div class="paragraph">
                    曷易曰戴峴，庶以慰編氓。
                </div>
                
                <div class="paragraph">
                    稱之名義當，兼可怡山靈。
                </div>
                
                <div class="paragraph">
                    嘗讀晉宋書，抵掌氣填膺。
                </div>
                
                <div class="paragraph">
                    安得仍擬峴，千載愚民生。
                </div>
                
        </div>
    </div>
</body>

</html>