<!DOCTYPE html>
<html>

<head>
    <title>
        大宋中興雅
    </title>
    <meta name="keywords" content="大宋中興雅 -- 李正民">
    <meta name="description" content="大宋中興雅 -- 李正民">
    <meta property="og:title" content="大宋中興雅">
    <meta property="og:url" content="https://vwood.xyz/poetry/551ff7a8-2a74-4b85-bb47-79a92bf329eb.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            大宋中興雅
        </h2>
        <div class="author"><a href="/author/d8e63bbd-e02d-4d35-8625-114f5024bc27.html" title="李正民" target="_blank">
                李正民
            </a> (宋)
        </div>
        <div class="paragraphs">
            
                <div class="paragraph">
                    炎正中微，泰極而否。
                </div>
                
                <div class="paragraph">
                    邊陲雲擾，中原糜沸。
                </div>
                
                <div class="paragraph">
                    靖康之元，逼我京師。
                </div>
                
                <div class="paragraph">
                    金湯弛備，兵纏紫微。
                </div>
                
                <div class="paragraph">
                    天方佑宋，帝在濟陽。
                </div>
                
                <div class="paragraph">
                    貔貅十萬，左右陳行。
                </div>
                
                <div class="paragraph">
                    旌旗蔽野，戈鋋彗雲。
                </div>
                
                <div class="paragraph">
                    八神警蹕，七萃駿奔。
                </div>
                
                <div class="paragraph">
                    移師商丘，億兆樂推。
                </div>
                
                <div class="paragraph">
                    謳歌獄訟，竭蹶咸歸。
                </div>
                
                <div class="paragraph">
                    爰登寶位，爰紹丕基。
                </div>
                
                <div class="paragraph">
                    兢兢業業，一日萬機。
                </div>
                
                <div class="paragraph">
                    既巡淮甸，乃涖浙江。
                </div>
                
                <div class="paragraph">
                    遣使聘問，原隰相望。
                </div>
                
                <div class="paragraph">
                    兩宮未復，夙夜靡遑。
                </div>
                
                <div class="paragraph">
                    經之營之，十有餘年。
                </div>
                
                <div class="paragraph">
                    戊午之秋，使車來旋。
                </div>
                
                <div class="paragraph">
                    謂彼鄰國，遠達溫言。
                </div>
                
                <div class="paragraph">
                    欲講盟好，厥志已堅。
                </div>
                
                <div class="paragraph">
                    使在淮浦，衆言盈庭。
                </div>
                
                <div class="paragraph">
                    如蜩如螗，如沸如羹。
                </div>
                
                <div class="paragraph">
                    更唱迭和，萬口狺狺。
                </div>
                
                <div class="paragraph">
                    帝若不聞，默與神謀。
                </div>
                
                <div class="paragraph">
                    聖志先定，惟相是諏。
                </div>
                
                <div class="paragraph">
                    軺車戾止，和好是求。
                </div>
                
                <div class="paragraph">
                    復我河南，舊縣與州。
                </div>
                
                <div class="paragraph">
                    疆界方交，左賢被罪。
                </div>
                
                <div class="paragraph">
                    謀臣既殲，信誓中悔。
                </div>
                
                <div class="paragraph">
                    古賢繼之，矜其勇鷙。
                </div>
                
                <div class="paragraph">
                    氛塵冥冥，侵我淮泗。
                </div>
                
                <div class="paragraph">
                    帝赫斯怒，張我皇威。
                </div>
                
                <div class="paragraph">
                    乃敕六將，建爾鼓旗。
                </div>
                
                <div class="paragraph">
                    追奔逐北，于淮之湄。
                </div>
                
                <div class="paragraph">
                    師入陳許，亦反濉渙。
                </div>
                
                <div class="paragraph">
                    兩都震懼，人心冰泮。
                </div>
                
                <div class="paragraph">
                    元戎駃馬，往告于金。
                </div>
                
                <div class="paragraph">
                    羣情愕眙，罔敢來侵。
                </div>
                
                <div class="paragraph">
                    皇天悔禍，殊鄰革心。
                </div>
                
                <div class="paragraph">
                    按兵于境，舊盟是尋。
                </div>
                
                <div class="paragraph">
                    錫以金帛，稛載方舟。
                </div>
                
                <div class="paragraph">
                    皇華絡繹，典禮具修。
                </div>
                
                <div class="paragraph">
                    載書孔明，戎車遄邁。
                </div>
                
                <div class="paragraph">
                    質于鬼神，萬世永賴。
                </div>
                
                <div class="paragraph">
                    龍楯來歸，兆庶雨泣。
                </div>
                
                <div class="paragraph">
                    聖心孺慕，哀恫罔極。
                </div>
                
                <div class="paragraph">
                    百神畢會，纘禹之迹。
                </div>
                
                <div class="paragraph">
                    永祐後昆，山川葉吉。
                </div>
                
                <div class="paragraph">
                    長樂就養，褘衣褕翟。
                </div>
                
                <div class="paragraph">
                    萬壽稱觴，怡心順色。
                </div>
                
                <div class="paragraph">
                    晨羞既進，夕膳載加。
                </div>
                
                <div class="paragraph">
                    天子之孝，修于邦家。
                </div>
                
                <div class="paragraph">
                    歸馬散牛，句戈束矢。
                </div>
                
                <div class="paragraph">
                    大將釋師，軍政咸理。
                </div>
                
                <div class="paragraph">
                    淮濱之民，夜眠晏起。
                </div>
                
                <div class="paragraph">
                    秉爾耒耜，或耘或宣，惟仲山甫。
                </div>
                
                <div class="paragraph">
                    愛莫助之，民鮮克舉。
                </div>
                
                <div class="paragraph">
                    我宋之隆，君臣會通。
                </div>
                
                <div class="paragraph">
                    咸有一德，協于尹躬。
                </div>
                
                <div class="paragraph">
                    中興之功，薰灼夷夏。
                </div>
                
                <div class="paragraph">
                    臣作是詩，以繼周雅。
                </div>
                
        </div>
    </div>
</body>

</html>