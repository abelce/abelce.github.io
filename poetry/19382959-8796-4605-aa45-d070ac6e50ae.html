<!DOCTYPE html>
<html>

<head>
    <title>
        黄菊二十首
    </title>
    <meta name="keywords" content="黄菊二十首 -- 史鑄">
    <meta name="description" content="黄菊二十首 -- 史鑄">
    <meta property="og:title" content="黄菊二十首">
    <meta property="og:url" content="https://vwood.xyz/poetry/19382959-8796-4605-aa45-d070ac6e50ae.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            黄菊二十首
        </h2>
        <div class="author"><a href="/author/c673fca4-eb40-4942-9862-eebeeb72b5ff.html" title="史鑄" target="_blank">
                史鑄
            </a> (宋)
        </div>
        <div class="paragraphs">
            
                <div class="paragraph">
                    黄花漠漠弄秋暉，竚立階前香在衣。
                </div>
                
                <div class="paragraph">
                    正色逢人何太晚，衰翁相對惜芬菲。
                </div>
                
                <div class="paragraph">
                    白露黄花自遶籬，幽香深謝好風吹。
                </div>
                
                <div class="paragraph">
                    陶公沒後無知己，歲歲花開知爲誰。
                </div>
                
                <div class="paragraph">
                    遶籬黄菊自開花，開日仍逢小雨斜。
                </div>
                
                <div class="paragraph">
                    自得金行真正色，肯參紅紫鬭紛華。
                </div>
                
                <div class="paragraph">
                    金英寂寞爲誰開，底許清香鼻觀來。
                </div>
                
                <div class="paragraph">
                    籬下先生時得醉，餘風千載出塵埃。
                </div>
                
                <div class="paragraph">
                    滿園佳菊鬰金黄，壽質清癯獨傲霜。
                </div>
                
                <div class="paragraph">
                    且喜年年作花主，依然相伴向秋光。
                </div>
                
                <div class="paragraph">
                    五行正氣産黄花，不在詩家即酒家。
                </div>
                
                <div class="paragraph">
                    詩筆酒盃俱有味，亦同元亮舊生涯。
                </div>
                
                <div class="paragraph">
                    滿地黄花得意秋，移來庭檻助清幽。
                </div>
                
                <div class="paragraph">
                    自緣稟性天生異，不與繁華混一流。
                </div>
                
                <div class="paragraph">
                    籬邊黄菊爲誰開，轉憶陶潛歸去來。
                </div>
                
                <div class="paragraph">
                    插了滿頭仍漬酒，且謀歡洽玉山頹。
                </div>
                
                <div class="paragraph">
                    倚風黄菊遶疏籬，自有清香處處知。
                </div>
                
                <div class="paragraph">
                    今日王孫好收采，濁醪霜蟹正堪持。
                </div>
                
                <div class="paragraph">
                    金蘂繁開曉更清，薄霜濃露倍多情。
                </div>
                
                <div class="paragraph">
                    歸田誰是淵明興，獨遶東籬萬事輕。
                </div>
                
                <div class="paragraph">
                    叢菊疏疏著短籬，重陽前後始盈枝。
                </div>
                
                <div class="paragraph">
                    托根占得中央色，不比凡花兒女姿。
                </div>
                
                <div class="paragraph">
                    自有淵明方有菊，因人千古得嘉名。
                </div>
                
                <div class="paragraph">
                    一年好處君須記，翠葉金華刮眼明。
                </div>
                
                <div class="paragraph">
                    東籬黄菊爲誰香，不學羣葩附艷陽。
                </div>
                
                <div class="paragraph">
                    直待素秋霜色裏，自甘深處作孤芳。
                </div>
                
                <div class="paragraph">
                    香霧霏霏欲噀人，黄花又是一番新。
                </div>
                
                <div class="paragraph">
                    陶家舊已開三徑，直到如今迹未陳。
                </div>
                
                <div class="paragraph">
                    滿眼黄花慰素貧，年年結侶采花頻。
                </div>
                
                <div class="paragraph">
                    要收節物歸觴詠，只許閒人作主人。
                </div>
                
                <div class="paragraph">
                    菊花天氣近新霜，節近花須滿意黄。
                </div>
                
                <div class="paragraph">
                    陶令籬邊常留宿，朝來滿把得幽香。
                </div>
                
                <div class="paragraph">
                    東籬九日富黄花，節物驚心祇自嗟。
                </div>
                
                <div class="paragraph">
                    盡日馨香留我醉，銀瓶索酒不須賒。
                </div>
                
                <div class="paragraph">
                    斜照明明射竹籬，黄花能與歲寒期。
                </div>
                
                <div class="paragraph">
                    人疑五柳先生宅，消得携觴與賦詩。
                </div>
                
                <div class="paragraph">
                    黄花弄色近重陽，風拆霜苞細細香。
                </div>
                
                <div class="paragraph">
                    似與幽人爲醉地，隨晴隨雨一傳觴。
                </div>
                
                <div class="paragraph">
                    可意黄花是處開，芝蘭風味合相陪。
                </div>
                
                <div class="paragraph">
                    應須學取陶彭澤，左把花枝右把盃。
                </div>
                
        </div>
    </div>
</body>

</html>