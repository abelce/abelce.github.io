<!DOCTYPE html>
<html>

<head>
    <title>
        夜霽天象明潤仰觀有感成一百韻時歲在斗熒惑在氐微甚辰鎮陵犯於翼軫間夜半斗杓轉占帝座未明台星尚拆云
    </title>
    <meta name="keywords" content="夜霽天象明潤仰觀有感成一百韻時歲在斗熒惑在氐微甚辰鎮陵犯於翼軫間夜半斗杓轉占帝座未明台星尚拆云 -- 李綱">
    <meta name="description" content="夜霽天象明潤仰觀有感成一百韻時歲在斗熒惑在氐微甚辰鎮陵犯於翼軫間夜半斗杓轉占帝座未明台星尚拆云 -- 李綱">
    <meta property="og:title" content="夜霽天象明潤仰觀有感成一百韻時歲在斗熒惑在氐微甚辰鎮陵犯於翼軫間夜半斗杓轉占帝座未明台星尚拆云">
    <meta property="og:url" content="https://vwood.xyz/poetry/ba700d01-a1b5-409f-9d5c-a12488744ea7.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            夜霽天象明潤仰觀有感成一百韻時歲在斗熒惑在氐微甚辰鎮陵犯於翼軫間夜半斗杓轉占帝座未明台星尚拆云
        </h2>
        <div class="author"><a href="/author/8d78a433-b028-4f06-873d-ed90d9018954.html" title="李綱" target="_blank">
                李綱
            </a> (宋)
        </div>
        <div class="paragraphs">
            
                <div class="paragraph">
                    昊穹運宸極，示人文燦然。
                </div>
                
                <div class="paragraph">
                    萬象森布列，七曜紛迴還。
                </div>
                
                <div class="paragraph">
                    體物具六擾，面朝别三垣。
                </div>
                
                <div class="paragraph">
                    德隆乃循軌，政錯因失躔。
                </div>
                
                <div class="paragraph">
                    日月有薄蝕，星辰或相挻。
                </div>
                
                <div class="paragraph">
                    暈適與佩玦，精祲光屬聮。
                </div>
                
                <div class="paragraph">
                    災祥本人致，銷弭術在焉。
                </div>
                
                <div class="paragraph">
                    譬猶五藏病，察色推其原。
                </div>
                
                <div class="paragraph">
                    詎有使之者，一氣兆所先。
                </div>
                
                <div class="paragraph">
                    應病投藥石，厥疾尚可痊。
                </div>
                
                <div class="paragraph">
                    恬不加料理，瞑眩知何緣。
                </div>
                
                <div class="paragraph">
                    愈病當以藥，弭災當以言。
                </div>
                
                <div class="paragraph">
                    苦言逆人耳，龜筴窮根源。
                </div>
                
                <div class="paragraph">
                    甘言悅人意，無乃有後艱。
                </div>
                
                <div class="paragraph">
                    虚心行正說，天道咫尺間。
                </div>
                
                <div class="paragraph">
                    太戊正厥事，桑穀反爲妍。
                </div>
                
                <div class="paragraph">
                    宋景知愛民，法星退亦遄。
                </div>
                
                <div class="paragraph">
                    精誠所感格，應效猶衡權。
                </div>
                
                <div class="paragraph">
                    堯舜曰欽若，七政齊璣璿。
                </div>
                
                <div class="paragraph">
                    周公戒成王，敬德享歷年。
                </div>
                
                <div class="paragraph">
                    奈何後世士，導使不畏天。
                </div>
                
                <div class="paragraph">
                    爲子傲厥考，獲罪安禱旃。
                </div>
                
                <div class="paragraph">
                    論議肈熙豐，猷爲終政宣。
                </div>
                
                <div class="paragraph">
                    皇天豈無意，儆戒良拳拳。
                </div>
                
                <div class="paragraph">
                    長星踰萬丈，赤氣夜繽紛。
                </div>
                
                <div class="paragraph">
                    是爲兵革祥，厥異古未聞。
                </div>
                
                <div class="paragraph">
                    臺諫既鉗舌，太史亦諱論。
                </div>
                
                <div class="paragraph">
                    事始初破睦，釁成繼開燕。
                </div>
                
                <div class="paragraph">
                    至今爲厲階，禍難相連延。
                </div>
                
                <div class="paragraph">
                    迨于靖康初，儲皇御乾坤。
                </div>
                
                <div class="paragraph">
                    胡雛遽犯順，鐵騎凌天閽。
                </div>
                
                <div class="paragraph">
                    雖含恭儉姿，顧乏英偉臣。
                </div>
                
                <div class="paragraph">
                    邪正相雜揉，盈庭事紛紜。
                </div>
                
                <div class="paragraph">
                    機會一朝失，安危自茲分。
                </div>
                
                <div class="paragraph">
                    愚儒不遠慮，賊退已安眠。
                </div>
                
                <div class="paragraph">
                    豈無繞朝策，誰著祖生鞭。
                </div>
                
                <div class="paragraph">
                    彗孛掃紫微，急怒如戈鋋。
                </div>
                
                <div class="paragraph">
                    諛臣秘其事，猶欲飾以文。
                </div>
                
                <div class="paragraph">
                    踰月始避殿，何以應乎乾。
                </div>
                
                <div class="paragraph">
                    黠虜再稱兵，東都滿旌旜。
                </div>
                
                <div class="paragraph">
                    金湯失險固，豺虎肆噬吞。
                </div>
                
                <div class="paragraph">
                    八駿狩沙漠，神州遂崩奔。
                </div>
                
                <div class="paragraph">
                    坐令鴟梟徒，盗據黄屋尊。
                </div>
                
                <div class="paragraph">
                    上帝眷明德，中興屬吾君。
                </div>
                
                <div class="paragraph">
                    建炎繼大統，威令赫以新。
                </div>
                
                <div class="paragraph">
                    四海望膏澤，攘戎拯斯民。
                </div>
                
                <div class="paragraph">
                    光明日初出，照燭窮天淵。
                </div>
                
                <div class="paragraph">
                    陰雲忽蔽塞，寰宇陡蒙昏。
                </div>
                
                <div class="paragraph">
                    迄今四寒暑，天變何其繁。
                </div>
                
                <div class="paragraph">
                    日中有黑子，翩若鷰雀翻。
                </div>
                
                <div class="paragraph">
                    赤氛環斗樞，黑祲如突煙。
                </div>
                
                <div class="paragraph">
                    三台日離拆，帝座亦屢遷。
                </div>
                
                <div class="paragraph">
                    連年盛夏寒，雨霖日聮綿。
                </div>
                
                <div class="paragraph">
                    昨宵偶晴霽，仰視青霄端。
                </div>
                
                <div class="paragraph">
                    五緯失躔次，熒惑僅如錢。
                </div>
                
                <div class="paragraph">
                    太白揚其輝，入鎮光相聯。
                </div>
                
                <div class="paragraph">
                    災變不虚發，天心尚周旋。
                </div>
                
                <div class="paragraph">
                    岌然國勢蹙，人謀益迴邅。
                </div>
                
                <div class="paragraph">
                    飄騰寇驕横，搏逐踰鷹鸇。
                </div>
                
                <div class="paragraph">
                    前年蹂關陜，殺氣摩東川。
                </div>
                
                <div class="paragraph">
                    去年破山東，輕騎犯淮壖。
                </div>
                
                <div class="paragraph">
                    今年擾江湖，深寇台與温。
                </div>
                
                <div class="paragraph">
                    東南幾藩府，接境遭劉虔。
                </div>
                
                <div class="paragraph">
                    將帥望風遁，巨賊摩其肩。
                </div>
                
                <div class="paragraph">
                    屠戮到稚乳，焚燒無尺椽。
                </div>
                
                <div class="paragraph">
                    翠華亦飄蕩，泛海御樓船。
                </div>
                
                <div class="paragraph">
                    士卒頗携貮，誰與守四邊。
                </div>
                
                <div class="paragraph">
                    內變不能弭，何以禦外患。
                </div>
                
                <div class="paragraph">
                    哀哉烝黎心，戴宋何其堅。
                </div>
                
                <div class="paragraph">
                    肝腦塗草野，不忍負國恩。
                </div>
                
                <div class="paragraph">
                    乃知祖宗德，滲漉深淵泉。
                </div>
                
                <div class="paragraph">
                    如何廊廟謀，略不加矜憐。
                </div>
                
                <div class="paragraph">
                    堂堂藝祖業，揮斥極八埏。
                </div>
                
                <div class="paragraph">
                    誰陳退避策，一一欲棄捐。
                </div>
                
                <div class="paragraph">
                    兒戲失兩河，甘心喪中原。
                </div>
                
                <div class="paragraph">
                    雖爲東南行，初不治籬藩。
                </div>
                
                <div class="paragraph">
                    東晉有江左，保守百餘年。
                </div>
                
                <div class="paragraph">
                    問誰居腹心，王導與謝安。
                </div>
                
                <div class="paragraph">
                    强藩總重兵，控扼摧兇姦。
                </div>
                
                <div class="paragraph">
                    坐待天下定，此理恐太漫。
                </div>
                
                <div class="paragraph">
                    胡不法光武，奮起由空拳。
                </div>
                
                <div class="paragraph">
                    勞身馬上治，介冑被霑汗。
                </div>
                
                <div class="paragraph">
                    履危救民死，國祚乃復傳。
                </div>
                
                <div class="paragraph">
                    正如大厦傾，扶持極艱難。
                </div>
                
                <div class="paragraph">
                    一日葺一日，舊業儻可全。
                </div>
                
                <div class="paragraph">
                    略不事撐拄，摧壓何由完。
                </div>
                
                <div class="paragraph">
                    厥今誰股肱，前轍或未悛。
                </div>
                
                <div class="paragraph">
                    尚容狐鼠輩，寢廟恣穴穿。
                </div>
                
                <div class="paragraph">
                    但爲一身謀，真若蟻慕羶。
                </div>
                
                <div class="paragraph">
                    風雨正凌暴，不顧棟宇顛。
                </div>
                
                <div class="paragraph">
                    宵人用必危，范子何其賢。
                </div>
                
                <div class="paragraph">
                    嗟我素愚拙，三朝荷陶甄。
                </div>
                
                <div class="paragraph">
                    愧無徙薪策，徒有燋頭愆。
                </div>
                
                <div class="paragraph">
                    罪大幸不死，歸途極洄沿。
                </div>
                
                <div class="paragraph">
                    廢食念宗社，傷心痛元元。
                </div>
                
                <div class="paragraph">
                    不知狂言發，感憤成此篇。
                </div>
                
                <div class="paragraph">
                    何當採詩人，爲致冕旒前。
                </div>
                
                <div class="paragraph">
                    雖膺斧鉞誅，暝目無所寃。
                </div>
                
                <div class="paragraph">
                    史鰌以尸諫，一語不敢煩。
                </div>
                
                <div class="paragraph">
                    君臣同修德，庶可迴蒼圓。
                </div>
                
        </div>
    </div>
</body>

</html>