<!DOCTYPE html>
<html>

<head>
    <title>
        寄江仲嘉
    </title>
    <meta name="keywords" content="寄江仲嘉 -- 吳則禮">
    <meta name="description" content="寄江仲嘉 -- 吳則禮">
    <meta property="og:title" content="寄江仲嘉">
    <meta property="og:url" content="https://vwood.xyz/poetry/519bc9e5-4fdb-4a2e-8ea6-f2fad3791014.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            寄江仲嘉
        </h2>
        <div class="author"><a href="/author/009192a0-cc1f-4264-afa3-dcdf0085d415.html" title="吳則禮" target="_blank">
                吳則禮
            </a> (宋)
        </div>
        <div class="paragraphs">
            
                <div class="paragraph">
                    憶昨南宮戰，鶱騰實妙年。
                </div>
                
                <div class="paragraph">
                    操戈萬人廢，受鎧百城連。
                </div>
                
                <div class="paragraph">
                    器敵南溟大，姿逾白璧堅。
                </div>
                
                <div class="paragraph">
                    一官聊負弩，四部合磨鉛。
                </div>
                
                <div class="paragraph">
                    取友何蕃俊，論交鮑叔賢。
                </div>
                
                <div class="paragraph">
                    未聆歌出谷，俄忽愧沉淵。
                </div>
                
                <div class="paragraph">
                    識字今奚補，能詩昔謾傳。
                </div>
                
                <div class="paragraph">
                    且酬持釣手，那問買山錢。
                </div>
                
                <div class="paragraph">
                    軒冕亦姑爾，林泉寧偶然。
                </div>
                
                <div class="paragraph">
                    鳴蛙當鼓吹，短褐等貂蟬。
                </div>
                
                <div class="paragraph">
                    蹭蹬甘垂翅，虺尵罷著鞭。
                </div>
                
                <div class="paragraph">
                    紉蘭徒自好，懷瑾復誰憐。
                </div>
                
                <div class="paragraph">
                    末路成悲咤，微軀任棄捐。
                </div>
                
                <div class="paragraph">
                    塵埃避烏几，香火付華顛。
                </div>
                
                <div class="paragraph">
                    泫露滋籬槿，飛霜墮渚蓮。
                </div>
                
                <div class="paragraph">
                    幽畦方寂歷，寒蝶正便嬛。
                </div>
                
                <div class="paragraph">
                    揮麈晚洲外，騎鯨高浪前。
                </div>
                
                <div class="paragraph">
                    尚思終夜語，獨想對牀眠。
                </div>
                
                <div class="paragraph">
                    鴈逝聞號月，漁歸覺扣舷。
                </div>
                
                <div class="paragraph">
                    劇談容促膝，痛飲或差肩。
                </div>
                
                <div class="paragraph">
                    江闊尊罍净，樓空雲水鮮。
                </div>
                
                <div class="paragraph">
                    解衣尋窈窕，脱足弄潺湲。
                </div>
                
                <div class="paragraph">
                    柁轉峰巒碎，帆收橘柚圓。
                </div>
                
                <div class="paragraph">
                    捫蘿且扶憊，曳策毎争先。
                </div>
                
                <div class="paragraph">
                    茗椀遇清賞，齊盂逄舊緣。
                </div>
                
                <div class="paragraph">
                    偶拈居士句，嘗悟祖師禪。
                </div>
                
                <div class="paragraph">
                    風雨侵芳棟，荆榛翳石田。
                </div>
                
                <div class="paragraph">
                    病宜籃輿穩，嬾任角巾偏。
                </div>
                
                <div class="paragraph">
                    飯共長腰米，羮分縮項鯿。
                </div>
                
                <div class="paragraph">
                    故情才欵欵，隻影遽翩翩。
                </div>
                
                <div class="paragraph">
                    落木非淮樹，殘霞只楚天。
                </div>
                
                <div class="paragraph">
                    感時腸屢絕，望遠涕頻懸。
                </div>
                
                <div class="paragraph">
                    古堞哀笳動，平沙倦翼還。
                </div>
                
                <div class="paragraph">
                    野流晴衮衮，汀日淡涓涓。
                </div>
                
                <div class="paragraph">
                    豈謂遊梁駕，來看下峽船。
                </div>
                
                <div class="paragraph">
                    詎慚門有席，敢嘆坐無氈。
                </div>
                
                <div class="paragraph">
                    陶謝格彌老，歐虞體更妍。
                </div>
                
                <div class="paragraph">
                    定應隨驛使，時到草堂邊。
                </div>
                
        </div>
    </div>
</body>

</html>