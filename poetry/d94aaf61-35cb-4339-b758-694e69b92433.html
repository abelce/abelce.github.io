<!DOCTYPE html>
<html>

<head>
    <title>
        枯柏
    </title>
    <meta name="keywords" content="枯柏 -- 王洋">
    <meta name="description" content="枯柏 -- 王洋">
    <meta property="og:title" content="枯柏">
    <meta property="og:url" content="https://vwood.xyz/poetry/d94aaf61-35cb-4339-b758-694e69b92433.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            枯柏
        </h2>
        <div class="author"><a href="/author/83eaa586-92d3-48d4-ad67-a67f0954bd31.html" title="王洋" target="_blank">
                王洋
            </a> (宋)
        </div>
        <div class="paragraphs">
            
                <div class="paragraph">
                    齋前兩柏樹，其大皆十圍。
                </div>
                
                <div class="paragraph">
                    我初營屋時，正與兩柏期。
                </div>
                
                <div class="paragraph">
                    其一傍北亭，其一近南籬。
                </div>
                
                <div class="paragraph">
                    相去十步間，當夏無炎曦。
                </div>
                
                <div class="paragraph">
                    我翁時來遊，對此顔貌怡。
                </div>
                
                <div class="paragraph">
                    群從來其間，或飲或賦詩。
                </div>
                
                <div class="paragraph">
                    賓客來其間，顧盻屢解頤。
                </div>
                
                <div class="paragraph">
                    桃李幾番春，不逐物態移。
                </div>
                
                <div class="paragraph">
                    霜雪苦侵刻，曾不顔色衰。
                </div>
                
                <div class="paragraph">
                    亦知堅貞性，凛凛不可期。
                </div>
                
                <div class="paragraph">
                    夫何今年秋，予來自京師。
                </div>
                
                <div class="paragraph">
                    哭親苫塊間，喘息絕自持。
                </div>
                
                <div class="paragraph">
                    忽見南籬柏，索索但枯枝。
                </div>
                
                <div class="paragraph">
                    徘徊柏樹下，終日懷嗟咨。
                </div>
                
                <div class="paragraph">
                    家人對我言，柏死已經時。
                </div>
                
                <div class="paragraph">
                    今年春夏交，老翁初見之。
                </div>
                
                <div class="paragraph">
                    悲傷復愛惜，不忍加斧斯。
                </div>
                
                <div class="paragraph">
                    意謂糞壤間，所處非所宜。
                </div>
                
                <div class="paragraph">
                    材已中棟梁，安得死茅茨。
                </div>
                
                <div class="paragraph">
                    爲此感慨久，子豈盡得知。
                </div>
                
                <div class="paragraph">
                    我既聞此言，不覺重紛洟。
                </div>
                
                <div class="paragraph">
                    豈爲小圃內，失此歲寒姿。
                </div>
                
                <div class="paragraph">
                    蓋念天與人，響答良不疑。
                </div>
                
                <div class="paragraph">
                    方夏巨柏死，致秋哲人萎。
                </div>
                
                <div class="paragraph">
                    豈不明告人，象類來不遲。
                </div>
                
                <div class="paragraph">
                    所以翁對此，泫然雙淚垂。
                </div>
                
                <div class="paragraph">
                    大厦將營度，固非一木支。
                </div>
                
                <div class="paragraph">
                    奈何如此材，終死不得施。
                </div>
                
                <div class="paragraph">
                    芃芃叢生者，樸樕良已卑。
                </div>
                
                <div class="paragraph">
                    槐老未及仞，露腹憂明離。
                </div>
                
                <div class="paragraph">
                    東邊一畦菊，豈足充朝饑。
                </div>
                
                <div class="paragraph">
                    樹蘭徒九畹，不能比蕪蘼。
                </div>
                
                <div class="paragraph">
                    蕭蕭數竿竹，空腹將何爲。
                </div>
                
                <div class="paragraph">
                    此外雜花木，不復較雄雌。
                </div>
                
                <div class="paragraph">
                    譬如麟失藪，駑馬從競馳。
                </div>
                
                <div class="paragraph">
                    鸞鳳要髙翔，巢卵何用窺。
                </div>
                
                <div class="paragraph">
                    於懷久衡慮，追數苦費詞。
                </div>
                
                <div class="paragraph">
                    枯柏復枯柏，汝其亦長思。
                </div>
                
        </div>
    </div>
</body>

</html>