<!DOCTYPE html>
<html>

<head>
    <title>
        謝曹公
    </title>
    <meta name="keywords" content="謝曹公 -- 鄭俠">
    <meta name="description" content="謝曹公 -- 鄭俠">
    <meta property="og:title" content="謝曹公">
    <meta property="og:url" content="https://vwood.xyz/poetry/1f6e1979-d568-4d36-b384-148ee09cb533.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            謝曹公
        </h2>
        <div class="author"><a href="/author/1b3319b6-7eec-4663-b117-3bbba608c8ca.html" title="鄭俠" target="_blank">
                鄭俠
            </a> (宋)
        </div>
        <div class="paragraphs">
            
                <div class="paragraph">
                    螻蟻有統治，羽鱗知所宗。
                </div>
                
                <div class="paragraph">
                    是知君臣初，直與太極同。
                </div>
                
                <div class="paragraph">
                    子之於其父，成性天所鍾。
                </div>
                
                <div class="paragraph">
                    因其親愛心，以飬日益恭。
                </div>
                
                <div class="paragraph">
                    平居竭勤瘁，患難忘厥躬。
                </div>
                
                <div class="paragraph">
                    不擇艱與易，那知通與窮。
                </div>
                
                <div class="paragraph">
                    至於事其君，是乃孝之中。
                </div>
                
                <div class="paragraph">
                    未聞君父間，誠敬有卑崇。
                </div>
                
                <div class="paragraph">
                    孔子故有言，移孝斯爲忠。
                </div>
                
                <div class="paragraph">
                    穀黍不離草，蠶魚其類蟲。
                </div>
                
                <div class="paragraph">
                    皆能衣食人，生世曾不空。
                </div>
                
                <div class="paragraph">
                    矧乃備萬物，陰陽資粹冲。
                </div>
                
                <div class="paragraph">
                    學問必唐虞，儕軰皆朱熊。
                </div>
                
                <div class="paragraph">
                    於世乃無補，將何辨蟊螽。
                </div>
                
                <div class="paragraph">
                    五帝道尊極，三王化醇醲。
                </div>
                
                <div class="paragraph">
                    皆由諸大臣，汲引相追蹤。
                </div>
                
                <div class="paragraph">
                    惜哉物僞熾，慧巧爲心蓬。
                </div>
                
                <div class="paragraph">
                    讒邪醜正直，黨與交譏攻。
                </div>
                
                <div class="paragraph">
                    上者以翕訿，下焉滋鞠訩。
                </div>
                
                <div class="paragraph">
                    鸞鳳遠遁伏，鷹隼摩蒼穹。
                </div>
                
                <div class="paragraph">
                    人神共愁嘆，寒暑迷秋冬。
                </div>
                
                <div class="paragraph">
                    一人念忠直，百志懐兵戎。
                </div>
                
                <div class="paragraph">
                    利口鋭戈矛，危機峻臨衝。
                </div>
                
                <div class="paragraph">
                    賢正欲自保，孤羊豢狼叢。
                </div>
                
                <div class="paragraph">
                    邦家欲常寧，西駕而求東。
                </div>
                
                <div class="paragraph">
                    聖宋會明良，盈成紹熙隆。
                </div>
                
                <div class="paragraph">
                    寖寖逾百年，稍稍追古風。
                </div>
                
                <div class="paragraph">
                    嘉魚烝罩汕，鳬鷖在亹潨。
                </div>
                
                <div class="paragraph">
                    中間忽紛更，新進爭鋒鋩。
                </div>
                
                <div class="paragraph">
                    豈顧君與民，致身惟穹窿。
                </div>
                
                <div class="paragraph">
                    己酉乙丑間，羣類何夣夣。
                </div>
                
                <div class="paragraph">
                    有蔽過重雲，其毒如蠆蜂。
                </div>
                
                <div class="paragraph">
                    誰敢正一議，洒兹謀猶卭。
                </div>
                
                <div class="paragraph">
                    公誠社稷臣，識見何瞳瞳。
                </div>
                
                <div class="paragraph">
                    端方屹以立，千巒一危峰。
                </div>
                
                <div class="paragraph">
                    幽林馥猗蘭，雪霜茂長松。
                </div>
                
                <div class="paragraph">
                    俠以疏拙身，趨時良戅舂。
                </div>
                
                <div class="paragraph">
                    曏者有所陳，狂言幾怙終。
                </div>
                
                <div class="paragraph">
                    所犯斧鉞誅，寛仁賴天衷。
                </div>
                
                <div class="paragraph">
                    未幾遽昭雪，還歸禄更豐。
                </div>
                
                <div class="paragraph">
                    毫釐未禆報，已愧羔羊縫。
                </div>
                
                <div class="paragraph">
                    矧乃素鄙賤，無階望門墉。
                </div>
                
                <div class="paragraph">
                    未委何所長，能如粲投邕。
                </div>
                
                <div class="paragraph">
                    星車未鞅脫，鶚荐俄天通。
                </div>
                
                <div class="paragraph">
                    朝廷嘉讜言，固已可公奏。
                </div>
                
                <div class="paragraph">
                    秩滿禆再陳，推恩非獨後。
                </div>
                
                <div class="paragraph">
                    蓋以歴任淺，欲進難爲驟。
                </div>
                
                <div class="paragraph">
                    譬如升階梯，等級言無繆。
                </div>
                
                <div class="paragraph">
                    且以罪累人，頓此無愆咎。
                </div>
                
                <div class="paragraph">
                    有禄幸及親，非徒飬體口。
                </div>
                
                <div class="paragraph">
                    端然坐屏序，無復事奔走。
                </div>
                
                <div class="paragraph">
                    雖曰去親膝，曾不遠廛畝。
                </div>
                
                <div class="paragraph">
                    坦途五短驛，安問連旦晝。
                </div>
                
                <div class="paragraph">
                    如此奉温凊，不殊居左右。
                </div>
                
                <div class="paragraph">
                    平生最知幸，獲附諸儒後。
                </div>
                
                <div class="paragraph">
                    學問雖不深，是非幸無瞀。
                </div>
                
                <div class="paragraph">
                    知心在所飬，禦欲如禦寇。
                </div>
                
                <div class="paragraph">
                    耳目諸玩好，常如對塵垢。
                </div>
                
                <div class="paragraph">
                    惟有學問心，終年憂不售。
                </div>
                
                <div class="paragraph">
                    今兹足優游，永日詩書囿。
                </div>
                
                <div class="paragraph">
                    人固有通塞，譽亦隨美醜。
                </div>
                
                <div class="paragraph">
                    惟有片純誠，於身可長久。
                </div>
                
                <div class="paragraph">
                    平生所遊歴，昭如認星斗。
                </div>
                
                <div class="paragraph">
                    吉凶繫行違，成毁由慵懋。
                </div>
                
                <div class="paragraph">
                    於心既不疑，人来爲明剖。
                </div>
                
                <div class="paragraph">
                    十中一二悟，亦足長福祐。
                </div>
                
                <div class="paragraph">
                    况兹山水清，人物多奇秀。
                </div>
                
                <div class="paragraph">
                    加以託下風，長如飲醇酎。
                </div>
                
                <div class="paragraph">
                    人之於子弟，親愛闗慈友。
                </div>
                
                <div class="paragraph">
                    至於力維持，未必能再復。
                </div>
                
                <div class="paragraph">
                    乃知大賢心，生成即高厚。
                </div>
                
                <div class="paragraph">
                    知其遠方歸，偏親已皓首。
                </div>
                
                <div class="paragraph">
                    不忍重違去，誓甘老藜糗。
                </div>
                
                <div class="paragraph">
                    又以家素貧，無田事耕耨。
                </div>
                
                <div class="paragraph">
                    四弟三云亡，若身無足肘。
                </div>
                
                <div class="paragraph">
                    聚指幾四百，居前半孤幼。
                </div>
                
                <div class="paragraph">
                    委曲爲之慮，過其自營構。
                </div>
                
                <div class="paragraph">
                    士之所大患，志與時不偶。
                </div>
                
                <div class="paragraph">
                    時與志兩得，百中而一有。
                </div>
                
                <div class="paragraph">
                    蓋以世惑深，真僞相紛糾。
                </div>
                
                <div class="paragraph">
                    簧絲在口舌，巧令工迎凑。
                </div>
                
                <div class="paragraph">
                    攘臂視聽下，非明孰能究。
                </div>
                
                <div class="paragraph">
                    門下無寸武，蹤跡非素狃。
                </div>
                
                <div class="paragraph">
                    一旦洊論拔，如射之有彀。
                </div>
                
                <div class="paragraph">
                    惟以曏所爲，期以勸紳綬。
                </div>
                
                <div class="paragraph">
                    天下本無事，欲治多紛揉。
                </div>
                
                <div class="paragraph">
                    惟是舉措顛，嘉苗不如莠。
                </div>
                
                <div class="paragraph">
                    履舄以尊戴，冠簮斯踐蹂。
                </div>
                
                <div class="paragraph">
                    助天繫寵綏，宜民惟在宥。
                </div>
                
                <div class="paragraph">
                    人如公用心，勸不由賞購。
                </div>
                
                <div class="paragraph">
                    有冽甘井泉，清深玉其甃。
                </div>
                
                <div class="paragraph">
                    未觀繘長綆，大施如川溜。
                </div>
                
                <div class="paragraph">
                    區區一方部，不幾幕其收。
                </div>
                
                <div class="paragraph">
                    于嗟鬰輿望，無路達旒黈。
                </div>
                
                <div class="paragraph">
                    作詩道尊光，庶幾傳不朽。
                </div>
                
        </div>
    </div>
</body>

</html>