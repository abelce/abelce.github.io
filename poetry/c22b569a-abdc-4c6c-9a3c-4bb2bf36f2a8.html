<!DOCTYPE html>
<html>

<head>
    <title>
        暇日遊逍遥臺睹南華塑像獨置一榻旁無侍衛前無香火對之歆然起懷古之思因抒長句一千四百字題於臺上
    </title>
    <meta name="keywords" content="暇日遊逍遥臺睹南華塑像獨置一榻旁無侍衛前無香火對之歆然起懷古之思因抒長句一千四百字題於臺上 -- 蘇頌">
    <meta name="description" content="暇日遊逍遥臺睹南華塑像獨置一榻旁無侍衛前無香火對之歆然起懷古之思因抒長句一千四百字題於臺上 -- 蘇頌">
    <meta property="og:title" content="暇日遊逍遥臺睹南華塑像獨置一榻旁無侍衛前無香火對之歆然起懷古之思因抒長句一千四百字題於臺上">
    <meta property="og:url" content="https://vwood.xyz/poetry/c22b569a-abdc-4c6c-9a3c-4bb2bf36f2a8.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            暇日遊逍遥臺睹南華塑像獨置一榻旁無侍衛前無香火對之歆然起懷古之思因抒長句一千四百字題於臺上
        </h2>
        <div class="author"><a href="/author/45097015-23f4-425a-83bb-e2e841d1a69b.html" title="蘇頌" target="_blank">
                蘇頌
            </a> (宋)
        </div>
        <div class="paragraphs">
            
                <div class="paragraph">
                    憶昔初讀南華篇，但愛閎辨如川源。
                </div>
                
                <div class="paragraph">
                    沉酣漸得見真理，馳騖造化遊胚渾。
                </div>
                
                <div class="paragraph">
                    潛心四紀不知倦，閒日講解時尋溫。
                </div>
                
                <div class="paragraph">
                    其言無端極放肆，大抵順物尤連犿。
                </div>
                
                <div class="paragraph">
                    六經高深如韞櫝，百氏蔽偏迷蹢閽。
                </div>
                
                <div class="paragraph">
                    伯陽語道最淵邃，中士尚或疑亡存。
                </div>
                
                <div class="paragraph">
                    竺乾權實信廣大，妙用不出我藩垣。
                </div>
                
                <div class="paragraph">
                    偉茲三篇粹精奧，推本一化開幽𠊽。
                </div>
                
                <div class="paragraph">
                    反覆孝慈去願譽，胎育仁義除詐諼。
                </div>
                
                <div class="paragraph">
                    情類相親自才德，踶跂不立存樸惇。
                </div>
                
                <div class="paragraph">
                    寓言本爲大方設，弔詭難與常人論。
                </div>
                
                <div class="paragraph">
                    祖尚玄虛滅理學，乖背宗旨由後昆。
                </div>
                
                <div class="paragraph">
                    遂矜放曠爲任達，由此道真流亡反。
                </div>
                
                <div class="paragraph">
                    自非通識造閎遠，安能超悟還淳元。
                </div>
                
                <div class="paragraph">
                    大鈞斡旋本何有，相禪以種紛無垠。
                </div>
                
                <div class="paragraph">
                    載其形聲直喑醷，感彼氣類相嬗媛。
                </div>
                
                <div class="paragraph">
                    死生之辨在旦夜，夢覺之異分形魂。
                </div>
                
                <div class="paragraph">
                    神奇臭腐互美惡，蜩甲蛇蛻奚代迍。
                </div>
                
                <div class="paragraph">
                    卵胎無以易生種，風化自爾成蟲蜫。
                </div>
                
                <div class="paragraph">
                    出入于機泯無際，始卒若環焉可捫。
                </div>
                
                <div class="paragraph">
                    芒乎萬致始同體，明以一指彌滋繁。
                </div>
                
                <div class="paragraph">
                    異則肝膽爲楚越，同則蕭竹猶枅圈。
                </div>
                
                <div class="paragraph">
                    真宰難以眹迹見，靈臺莫由形器援。
                </div>
                
                <div class="paragraph">
                    何者非彼何者是，孰爲親愛孰爲怨。
                </div>
                
                <div class="paragraph">
                    六鑿相攘有利害，兩溢類妄成鬥喧。
                </div>
                
                <div class="paragraph">
                    至細不必陋蠻觸，倪大惡用驚鵬鯤。
                </div>
                
                <div class="paragraph">
                    天機所動體各適，足行豈異唾者噴。
                </div>
                
                <div class="paragraph">
                    外物既重內固拙，瓦注則巧金乃殙。
                </div>
                
                <div class="paragraph">
                    物之儻來莫禦止，心所希跂俄屯{愍心=月}。
                </div>
                
                <div class="paragraph">
                    有疾無用亢豚免，其迹已陳芻狗燔。
                </div>
                
                <div class="paragraph">
                    全生難恃社之櫟，移是不定臘者䐊。
                </div>
                
                <div class="paragraph">
                    逢真令尹魄栩栩，恍醜全人脰肩肩。
                </div>
                
                <div class="paragraph">
                    因知禍福相倚伏，故于得失無螴蜳。
                </div>
                
                <div class="paragraph">
                    惟能膽闋以生白，是乃孰耰而厭飧。
                </div>
                
                <div class="paragraph">
                    道非處服無不在，人以德性爲之原。
                </div>
                
                <div class="paragraph">
                    有情有信非可致，一滿一虛常不騰。
                </div>
                
                <div class="paragraph">
                    九年大妙得之野，參寥疑始傳諸孫。
                </div>
                
                <div class="paragraph">
                    豨韋以之挈天地，堪坯以之襲崑崙。
                </div>
                
                <div class="paragraph">
                    明此南鄉唐堯帝，明此處下素王尊。
                </div>
                
                <div class="paragraph">
                    衆人逐物但役役，一曲自守常暖暖。
                </div>
                
                <div class="paragraph">
                    修躬明污躬則殆，飾智矜愚智彌惛。
                </div>
                
                <div class="paragraph">
                    單豹治裏外逢害，張毅修襮中成殟。
                </div>
                
                <div class="paragraph">
                    退不爲賓潁陽樂，盪而傷性喣水踆。
                </div>
                
                <div class="paragraph">
                    二子高節去孤竹，三閭獨清浮湘沅。
                </div>
                
                <div class="paragraph">
                    棄世終亦餒薇蕨，行吟徒自悲蘭蓀。
                </div>
                
                <div class="paragraph">
                    彼爲禮義矯末俗，猶以佩玉趨櫜鞬。
                </div>
                
                <div class="paragraph">
                    將明是非崇世論，何異狐白資紲袢。
                </div>
                
                <div class="paragraph">
                    禮義治則忠信薄，是非著則名實翻。
                </div>
                
                <div class="paragraph">
                    尚賢貴德下滋僞，信賞明罰民尤冤。
                </div>
                
                <div class="paragraph">
                    宋榮猶然在譏世，其于毀譽方汶汶。
                </div>
                
                <div class="paragraph">
                    列子待風乃輕舉，豈若御辯常掀掀。
                </div>
                
                <div class="paragraph">
                    至人達觀齊物我，直往上古惟愚芚。
                </div>
                
                <div class="paragraph">
                    內通耳目外心智，旁挾日月超乾坤。
                </div>
                
                <div class="paragraph">
                    安時處順任天倪，抱德煬和遺世喧。
                </div>
                
                <div class="paragraph">
                    悗乎忘言喙鳴合，窅爾自靜鯢桓潘。
                </div>
                
                <div class="paragraph">
                    養生之主悟文惠，治氣其勇過孟賁。
                </div>
                
                <div class="paragraph">
                    形形不形睨初始，物物不物鄰羲軒。
                </div>
                
                <div class="paragraph">
                    得計棄智任魚蟻，勞形怵心嗟虎猿。
                </div>
                
                <div class="paragraph">
                    呼我牛馬誰毀譽，夢爲魚鳥還潛翻。
                </div>
                
                <div class="paragraph">
                    其窮不屑涸轍鮒，其高乃况南方鵷。
                </div>
                
                <div class="paragraph">
                    方其息死樂枯髑，亦既恬生慕孤豚。
                </div>
                
                <div class="paragraph">
                    嘗聞藏言乃笑杖，既見偃室聊歌盆。
                </div>
                
                <div class="paragraph">
                    畏龍不羨宋人乘，睹鵲自感雕陵樊。
                </div>
                
                <div class="paragraph">
                    廣莫將植擁腫木，江湖可浮瓠落樽。
                </div>
                
                <div class="paragraph">
                    不將不迎隨物化，一龍一蛇更蟄蜿。
                </div>
                
                <div class="paragraph">
                    以道泛觀未切著，得時而行或曲卷。
                </div>
                
                <div class="paragraph">
                    皇王上下惟變適，周魯舟車殊運奔。
                </div>
                
                <div class="paragraph">
                    顧指不爲天下化，排進靡使人心僨。
                </div>
                
                <div class="paragraph">
                    人于應問見影響，物被生殺通凄煖。
                </div>
                
                <div class="paragraph">
                    賞罰九變得其序，澤流萬世非吾恩。
                </div>
                
                <div class="paragraph">
                    相{次/韭}乃合儒與墨，小辨豈數衍與髠。
                </div>
                
                <div class="paragraph">
                    河伯不逢海若語，豈知至道無窮門。
                </div>
                
                <div class="paragraph">
                    雲將未得鴻蒙問，烏睹生物復其根。
                </div>
                
                <div class="paragraph">
                    神而化之不蘁立，未之盡者能誨啍。
                </div>
                
                <div class="paragraph">
                    長波所盪滿今古，異代相應猶篪塤。
                </div>
                
                <div class="paragraph">
                    喟予所稟實樗散，作器自愧非璵璠。
                </div>
                
                <div class="paragraph">
                    逢辰偶得仕通籍，徼倖當與遊西崑。
                </div>
                
                <div class="paragraph">
                    材力未足勝螽股，取舍徒思擇熊蹯。
                </div>
                
                <div class="paragraph">
                    行年六十粗知化，藏經十二無能繙。
                </div>
                
                <div class="paragraph">
                    平時有志在寥廓，遇事無意從緡昏。
                </div>
                
                <div class="paragraph">
                    攖而後寧亙歲月，老之將至忘寒暄。
                </div>
                
                <div class="paragraph">
                    盱盱未免囿於物，擾擾不異風中幡。
                </div>
                
                <div class="paragraph">
                    昨從京輦絓丹筆，復得淮壤乘朱轓。
                </div>
                
                <div class="paragraph">
                    偶逢樂歲少休息，歷覽士俗因周爰。
                </div>
                
                <div class="paragraph">
                    提封乃是昔仁里，訪古時復登平邍。
                </div>
                
                <div class="paragraph">
                    城中蝶巷接蓬頭，郊外魚臺連漆園。
                </div>
                
                <div class="paragraph">
                    悠然清風隔千載，獨有遺像當高墦。
                </div>
                
                <div class="paragraph">
                    山川世異改城郭，歲時人罕羞蘋蘩。
                </div>
                
                <div class="paragraph">
                    先生縣解出無有，後世景仰空擎拳。
                </div>
                
                <div class="paragraph">
                    大布緳履生弗飾，豈蘄朽壤衣如璊。
                </div>
                
                <div class="paragraph">
                    烏鳶螻蟻死不避，安用丘墟祀有膰。
                </div>
                
                <div class="paragraph">
                    虛堂雖異生存處，操趣猶令貪薄敦。
                </div>
                
                <div class="paragraph">
                    我懷方外想音采，坐視券內敺冥煩。
                </div>
                
                <div class="paragraph">
                    曳塗竊企濮水釣，投犗更思東海蹲。
                </div>
                
                <div class="paragraph">
                    子葵雖未得其道，意而固願遊其藩。
                </div>
                
                <div class="paragraph">
                    聖人之書議者扁，妙斲之質良在懮。
                </div>
                
                <div class="paragraph">
                    空遺糟魄寧咀味，縱有履迹焉投跟。
                </div>
                
                <div class="paragraph">
                    何當一發雞甕覆，因而更焚駒項轅。
                </div>
                
                <div class="paragraph">
                    天光內照宇自泰，人益不累中無悶。
                </div>
                
                <div class="paragraph">
                    云誰嗣響可晤語，至理竟亦歸無言。
                </div>
                
        </div>
    </div>
</body>

</html>