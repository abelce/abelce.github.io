<!DOCTYPE html>
<html>

<head>
    <title>
        岷峨歎
    </title>
    <meta name="keywords" content="岷峨歎 -- 程公許">
    <meta name="description" content="岷峨歎 -- 程公許">
    <meta property="og:title" content="岷峨歎">
    <meta property="og:url" content="https://vwood.xyz/poetry/9c5b2a52-0cc1-44f4-82e0-aef4cf5dcbb9.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            岷峨歎
        </h2>
        <div class="author"><a href="/author/3afa183a-06e8-46d2-bb8c-b76c20c213b7.html" title="程公許" target="_blank">
                程公許
            </a> (宋)
        </div>
        <div class="paragraphs">
            
                <div class="paragraph">
                    出門厭氛囂，歸卧集萬感。
                </div>
                
                <div class="paragraph">
                    憑高一以眺，忽覺岷峨慘。
                </div>
                
                <div class="paragraph">
                    岷峨山色千古同，非烟非霧愁溟濛。
                </div>
                
                <div class="paragraph">
                    杜陵昔歎珠玉走，彼猶有幸天府供。
                </div>
                
                <div class="paragraph">
                    人才何但珠玉貴，不得與爾包貢同上明光宮。
                </div>
                
                <div class="paragraph">
                    山靈對我有慙色，茲事如何專汝責。
                </div>
                
                <div class="paragraph">
                    非關地氣有衰旺，直恐峽山之流日夜蕩潏傷土脈。
                </div>
                
                <div class="paragraph">
                    不然君相造命天地同其公，車書萬里文軌通。
                </div>
                
                <div class="paragraph">
                    南金東箭輸不竭，岷峨之産何獨窮。
                </div>
                
                <div class="paragraph">
                    沉思夜繼日，嘆息復嘆息。
                </div>
                
                <div class="paragraph">
                    忽夢神官自天下，手持山靈一尺檄。
                </div>
                
                <div class="paragraph">
                    鴻濛昔剖分，帝命作鎮主坤文。
                </div>
                
                <div class="paragraph">
                    石紐之禹爲帝平水土，周家創業繫我彭濮人。
                </div>
                
                <div class="paragraph">
                    紀信忠漢世，甘受黄屋焚。
                </div>
                
                <div class="paragraph">
                    何武仗劍起，義不屈莽新。
                </div>
                
                <div class="paragraph">
                    費貽任永恥爲井蛙辱，張綱李固義烈排秋旻。
                </div>
                
                <div class="paragraph">
                    炎精焰冷國鼎峙，惟我全蜀倔强爲漢臣。
                </div>
                
                <div class="paragraph">
                    人人名節九鼎重，餘事文章兼隠淪。
                </div>
                
                <div class="paragraph">
                    子雲相如王子淵，康山之李金華陳。
                </div>
                
                <div class="paragraph">
                    涪江釣叟卜君平，千載猶能想清塵。
                </div>
                
                <div class="paragraph">
                    皇皇藝祖得天統，北辰中天衆星拱。
                </div>
                
                <div class="paragraph">
                    蜀遠只在殿西頭，一言撤盡藩牆壅。
                </div>
                
                <div class="paragraph">
                    陳蘇范氏奮孤寒，事業詞華兩推重。
                </div>
                
                <div class="paragraph">
                    渡江勳績張與虞，太史之李如晉董。
                </div>
                
                <div class="paragraph">
                    江漢炳靈世載英，摭之前牒如丹青。
                </div>
                
                <div class="paragraph">
                    昔何烜兮今昧昧，山靈未必真忘情。
                </div>
                
                <div class="paragraph">
                    富貴由來多捷徑，强聒最爲蜀人病。
                </div>
                
                <div class="paragraph">
                    君不見山澤之臞宋郎中，奏篇語泄經遠屏。
                </div>
                
                <div class="paragraph">
                    經明行修李兵部，陛對萬言傷骨鯁。
                </div>
                
                <div class="paragraph">
                    氣豪最說薛祕書，去國七年惟日飲。
                </div>
                
                <div class="paragraph">
                    陛下何曾讐讜言，睢盱萬目寧汝捐。
                </div>
                
                <div class="paragraph">
                    傷哉三君皆九原，抵玉於地那得全。
                </div>
                
                <div class="paragraph">
                    幸今耆舊滿巖穴，一一無非爽邦哲。
                </div>
                
                <div class="paragraph">
                    柱史德望國蓍龜，開府忠丹老彌烈。
                </div>
                
                <div class="paragraph">
                    參政未起東山卧，李也立螭著名節。
                </div>
                
                <div class="paragraph">
                    少卿仙谷勤著書，渡瀘歸釣二江雪。
                </div>
                
                <div class="paragraph">
                    侍郎斥還病少瘳，校書執喪憤尤切。
                </div>
                
                <div class="paragraph">
                    廟堂何忍蜀才棄，渠自方頭觸人忌。
                </div>
                
                <div class="paragraph">
                    岷峨爲渠方含羞，渠不知悔尚我尤。
                </div>
                
                <div class="paragraph">
                    汝行爲我丁寧說與諸賢道，二府榮途豈難到。
                </div>
                
                <div class="paragraph">
                    九重天上列仙班，厚祿高官清且要。
                </div>
                
                <div class="paragraph">
                    鑿方何能入枘圓，使少貶之寧不然。
                </div>
                
                <div class="paragraph">
                    我聞斯言意戃怳，夢覺披衣獨惆悵。
                </div>
                
                <div class="paragraph">
                    窮達其如天命何，爲士當先識趣嚮。
                </div>
                
                <div class="paragraph">
                    諸賢等是儒中英，秉心那知有得喪。
                </div>
                
                <div class="paragraph">
                    憑誰爲我謝山靈，彼達觀兮寧可誑。
                </div>
                
                <div class="paragraph">
                    嗚呼參井之躔五十有六州，文風自古能與齊魯侔。
                </div>
                
                <div class="paragraph">
                    三光氣全愛護猶如心與腹，今半天下視之乃若贅與疣。
                </div>
                
                <div class="paragraph">
                    戀芻伏下姑汝留，不然朝奏暮斥急理泝峽之扁舟。
                </div>
                
                <div class="paragraph">
                    君看兩三使節晨星猶，下此六六州縣皆依流。
                </div>
                
                <div class="paragraph">
                    縱有志士能姱修，長安日遠可想不可遊。
                </div>
                
                <div class="paragraph">
                    立賢無方自古訓，誰能叩閽上訴十二之冕旒。
                </div>
                
                <div class="paragraph">
                    才生於世養之艱而折之易，譬諸豫章杞梓倉猝寧可求。
                </div>
                
                <div class="paragraph">
                    風塵澒洞暗宇縣，不有烝徒誰與謀。
                </div>
                
                <div class="paragraph">
                    白駒空谷長逍遥，可能縶之永今朝。
                </div>
                
                <div class="paragraph">
                    我歌慷慨兮豈獨私爲岷峨愁，勞心悄悄兮實與天地先其憂。
                </div>
                
        </div>
    </div>
</body>

</html>