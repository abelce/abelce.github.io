<!DOCTYPE html>
<html>

<head>
    <title>
        大河上天章公顧子敦
    </title>
    <meta name="keywords" content="大河上天章公顧子敦 -- 徐積">
    <meta name="description" content="大河上天章公顧子敦 -- 徐積">
    <meta property="og:title" content="大河上天章公顧子敦">
    <meta property="og:url" content="https://vwood.xyz/poetry/525013e2-b562-49fa-95a8-847a9ea523c5.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            大河上天章公顧子敦
        </h2>
        <div class="author"><a href="/author/6ec4dedf-58ea-4859-b944-05f8033fb630.html" title="徐積" target="_blank">
                徐積
            </a> (宋)
        </div>
        <div class="paragraphs">
            
                <div class="paragraph">
                    萬物皆有性，順其性爲大。
                </div>
                
                <div class="paragraph">
                    順之則無變，反之則有害。
                </div>
                
                <div class="paragraph">
                    禹之治河也，浚川而掘地。
                </div>
                
                <div class="paragraph">
                    水行乎地中，其性安而遂。
                </div>
                
                <div class="paragraph">
                    因地爲之防，猶恐不足制。
                </div>
                
                <div class="paragraph">
                    故附之山足，使循山而行。
                </div>
                
                <div class="paragraph">
                    山不可必得，或原阜丘陵。
                </div>
                
                <div class="paragraph">
                    水行乎兩間，既固而既寧。
                </div>
                
                <div class="paragraph">
                    及將近下流，山遠而地平。
                </div>
                
                <div class="paragraph">
                    渠裂爲二道，河分爲九形。
                </div>
                
                <div class="paragraph">
                    雖暴不得怒，雖盛不得盈。
                </div>
                
                <div class="paragraph">
                    所以順而制，歸之於滄溟。
                </div>
                
                <div class="paragraph">
                    後代蒙其業，歷世六七十。
                </div>
                
                <div class="paragraph">
                    凡千有餘年，而無所决溢。
                </div>
                
                <div class="paragraph">
                    國君與世主，豈皆盡有德。
                </div>
                
                <div class="paragraph">
                    蓋繇河未徙，一皆循禹迹。
                </div>
                
                <div class="paragraph">
                    河道既一徙，下涉乎戰國。
                </div>
                
                <div class="paragraph">
                    水行平地上，迺堤防堙塞。
                </div>
                
                <div class="paragraph">
                    其時兩堤間，實容五十里。
                </div>
                
                <div class="paragraph">
                    水既有游息，堤無所嚙毀。
                </div>
                
                <div class="paragraph">
                    後世迫而壞，河役始煩促。
                </div>
                
                <div class="paragraph">
                    伐盡魏國薪，下盡淇園竹。
                </div>
                
                <div class="paragraph">
                    羣官皆負薪，天子自臨督。
                </div>
                
                <div class="paragraph">
                    其牲用白馬，其璧用白玉。
                </div>
                
                <div class="paragraph">
                    歌辭劇辛酸，姑不至號哭。
                </div>
                
                <div class="paragraph">
                    瓠子口雖塞，宣房宮雖築。
                </div>
                
                <div class="paragraph">
                    其後復北决，分爲屯氏河。
                </div>
                
                <div class="paragraph">
                    遂不復堤塞，塞亦無如何。
                </div>
                
                <div class="paragraph">
                    兩河既分流，害少而利多。
                </div>
                
                <div class="paragraph">
                    久之屯氏絕，遂獨任一渠。
                </div>
                
                <div class="paragraph">
                    凡再决再塞，用延世之徒。
                </div>
                
                <div class="paragraph">
                    有天時人事，可圖不可圖。
                </div>
                
                <div class="paragraph">
                    有幸與不幸，數說不可誣。
                </div>
                
                <div class="paragraph">
                    其後復大决，大壞其田廬。
                </div>
                
                <div class="paragraph">
                    灌三十一縣，言事者紛如。
                </div>
                
                <div class="paragraph">
                    將欲塞之耶，凡役百萬夫。
                </div>
                
                <div class="paragraph">
                    費累百巨萬，亦未知何如。
                </div>
                
                <div class="paragraph">
                    如此是重困，是重民歎吁。
                </div>
                
                <div class="paragraph">
                    言事者不已，亦不復塞諸。
                </div>
                
                <div class="paragraph">
                    李尋解光輩，其言不至迂。
                </div>
                
                <div class="paragraph">
                    遂任水所之，渠道自割除。
                </div>
                
                <div class="paragraph">
                    當時募水工，無一人應書。
                </div>
                
                <div class="paragraph">
                    學雖有專攻，術亦有窮歟。
                </div>
                
                <div class="paragraph">
                    諸所說河者，桓譚實主之。
                </div>
                
                <div class="paragraph">
                    但聚而爲書，實無以處之。
                </div>
                
                <div class="paragraph">
                    班孟堅作志，亦無所出取。
                </div>
                
                <div class="paragraph">
                    事有甚難者，雖知無所補。
                </div>
                
                <div class="paragraph">
                    今之爲河堤，與漢無甚殊。
                </div>
                
                <div class="paragraph">
                    遠者無數里，近無百步餘。
                </div>
                
                <div class="paragraph">
                    兩堤束其勢，如縛吞舟魚。
                </div>
                
                <div class="paragraph">
                    適足激其怒，使之逃囚拘。
                </div>
                
                <div class="paragraph">
                    又水性隠伏，有容而必居。
                </div>
                
                <div class="paragraph">
                    浸淫而灌注，日往而月徂。
                </div>
                
                <div class="paragraph">
                    埽材有腐敗，土壤有浮虛。
                </div>
                
                <div class="paragraph">
                    水進而不止，正如人病軀。
                </div>
                
                <div class="paragraph">
                    病已在骨髓，醫方治皮膚。
                </div>
                
                <div class="paragraph">
                    下不漏足脛，上突爲背疽。
                </div>
                
                <div class="paragraph">
                    或水如雷聲，或埽如人喘。
                </div>
                
                <div class="paragraph">
                    或决如山傾，或去如席卷。
                </div>
                
                <div class="paragraph">
                    如蛟龍引陣，如虎豹逃圈。
                </div>
                
                <div class="paragraph">
                    如地戶開闢，如誰何生變。
                </div>
                
                <div class="paragraph">
                    如神物主之，不可得而辨。
                </div>
                
                <div class="paragraph">
                    嗟乎有如此，堤防豈能禁。
                </div>
                
                <div class="paragraph">
                    蓋緣平地上，失水之本性。
                </div>
                
                <div class="paragraph">
                    而又無二渠，分九河所任。
                </div>
                
                <div class="paragraph">
                    以九合爲一，所以如此甚。
                </div>
                
                <div class="paragraph">
                    今之爲邑居，多在古堤內。
                </div>
                
                <div class="paragraph">
                    以諸埽準之，高於屋數倍。
                </div>
                
                <div class="paragraph">
                    以水面準之，亦高數尺外。
                </div>
                
                <div class="paragraph">
                    諸埽正如城，而土有輕脆。
                </div>
                
                <div class="paragraph">
                    民正如魚鼈，處破湟畎澮。
                </div>
                
                <div class="paragraph">
                    被溺者常事，不溺者幸大。
                </div>
                
                <div class="paragraph">
                    又河水重濁，澱淤日以積。
                </div>
                
                <div class="paragraph">
                    又夏秋霖雨，諸水湊以入。
                </div>
                
                <div class="paragraph">
                    故有必决勢，不决者蓋鮮。
                </div>
                
                <div class="paragraph">
                    或决彼决此，或决近决遠。
                </div>
                
                <div class="paragraph">
                    或决不可塞，或塞而復决。
                </div>
                
                <div class="paragraph">
                    或决於旦暮，或决於歲月。
                </div>
                
                <div class="paragraph">
                    或新埽苟完，或舊埽潰裂。
                </div>
                
                <div class="paragraph">
                    譬如千萬鈞，用一繩持挈。
                </div>
                
                <div class="paragraph">
                    必有時而敗，必有處而絕。
                </div>
                
                <div class="paragraph">
                    而自决大吳，凡害幾郡縣。
                </div>
                
                <div class="paragraph">
                    河既北浸邊，諸塘皆受患。
                </div>
                
                <div class="paragraph">
                    亡胡與逸馬，熟爲之隔限。
                </div>
                
                <div class="paragraph">
                    今雖甚盛時，亦防不虞變。
                </div>
                
                <div class="paragraph">
                    所以議論者，復故道爲便。
                </div>
                
                <div class="paragraph">
                    故道雖已高，可復亦可爲。
                </div>
                
                <div class="paragraph">
                    但恐既復後，其變不可知。
                </div>
                
                <div class="paragraph">
                    我兵學雖陋，公兵學雖奇。
                </div>
                
                <div class="paragraph">
                    我說兵之難，公亦莫我違。
                </div>
                
                <div class="paragraph">
                    河事異於兵，其難堪噓欷。
                </div>
                
                <div class="paragraph">
                    智有不可及，力有不可施。
                </div>
                
                <div class="paragraph">
                    汲黯非不偉，所塞輒復隳。
                </div>
                
                <div class="paragraph">
                    王遵無奈何，誓死而執圭。
                </div>
                
                <div class="paragraph">
                    若與唐衢說，號哭垂涕洟。
                </div>
                
                <div class="paragraph">
                    未說穿故道，未說治故堤。
                </div>
                
                <div class="paragraph">
                    且說塞河口，所費不可推。
                </div>
                
                <div class="paragraph">
                    諸所調發者，委積與山齊。
                </div>
                
                <div class="paragraph">
                    卷埽者如雲，進埽者如飛。
                </div>
                
                <div class="paragraph">
                    下埽名入川，其勢憂流移。
                </div>
                
                <div class="paragraph">
                    上埽名爭高，少動即勢危。
                </div>
                
                <div class="paragraph">
                    萬人梯急赴，兩大鼓急椎。
                </div>
                
                <div class="paragraph">
                    作號聲號令，用轉光指麾。
                </div>
                
                <div class="paragraph">
                    其救護危急，爭須臾毫釐。
                </div>
                
                <div class="paragraph">
                    又聞被災郡，數路方薦饑。
                </div>
                
                <div class="paragraph">
                    官私無畜聚，民力俱困疲。
                </div>
                
                <div class="paragraph">
                    朝廷謀已勞，兩宮食不怡。
                </div>
                
                <div class="paragraph">
                    生民仰首望，使者忘寢饑。
                </div>
                
                <div class="paragraph">
                    爲之柰何乎，勿計速與遲。
                </div>
                
                <div class="paragraph">
                    事雖有堅定，議論在所持。
                </div>
                
                <div class="paragraph">
                    如一身數疾，必以先後醫。
                </div>
                
                <div class="paragraph">
                    假如移所費，用以業貧民。
                </div>
                
                <div class="paragraph">
                    償其所亡失，救其所苦辛。
                </div>
                
                <div class="paragraph">
                    或貸其田租，或享其終身。
                </div>
                
                <div class="paragraph">
                    獨孤有常餼，使同室相親。
                </div>
                
                <div class="paragraph">
                    露屍與暴骸，收斂歸諸墳。
                </div>
                
                <div class="paragraph">
                    精選强明吏，處之使平均。
                </div>
                
                <div class="paragraph">
                    鄉官與胥徒，欺者以重論。
                </div>
                
                <div class="paragraph">
                    如此庶幾乎，可無愁怨人。
                </div>
                
                <div class="paragraph">
                    下酬更生望，上慰再造仁。
                </div>
                
                <div class="paragraph">
                    然而論議者，至今猶紛紛。
                </div>
                
                <div class="paragraph">
                    或復其故道，或因其自然。
                </div>
                
                <div class="paragraph">
                    公如决於一，勿使衆議牽。
                </div>
                
                <div class="paragraph">
                    在己者有義，在命者以天。
                </div>
                
                <div class="paragraph">
                    而况行職分，而况本誠忱。
                </div>
                
                <div class="paragraph">
                    聖朝無不察，知子之赤心。
                </div>
                
                <div class="paragraph">
                    嗟余何爲者，草莽且賤微。
                </div>
                
                <div class="paragraph">
                    與公本無素，一見即弗遺。
                </div>
                
                <div class="paragraph">
                    以伯兄處我，以古人相期。
                </div>
                
                <div class="paragraph">
                    小設猶致說，大事寧無辭。
                </div>
                
                <div class="paragraph">
                    年且六十一，未作溝中屍。
                </div>
                
                <div class="paragraph">
                    常恐公禮義，如投諸汙泥。
                </div>
                
                <div class="paragraph">
                    豈欲爲迂闊，不得已爲詩。
                </div>
                
                <div class="paragraph">
                    瀝吾之肝膽，但恐同兒嬉。
                </div>
                
                <div class="paragraph">
                    又恐誤公事，公千萬慎思。
                </div>
                
                <div class="paragraph">
                    如將從近功，即深圖便宜。
                </div>
                
                <div class="paragraph">
                    如必謀久利，唯古人是希。
                </div>
                
                <div class="paragraph">
                    是詢而是度，是訪而是咨。
                </div>
                
                <div class="paragraph">
                    或博物君子，或宿儒老師。
                </div>
                
                <div class="paragraph">
                    或濱河野叟，或市井年耆。
                </div>
                
                <div class="paragraph">
                    或愚直夫婦，所言無蔽欺。
                </div>
                
                <div class="paragraph">
                    或老胥退兵，耳聞而目窺。
                </div>
                
                <div class="paragraph">
                    或世爲水學，可與講是非。
                </div>
                
                <div class="paragraph">
                    或博募水工，按地形高卑。
                </div>
                
                <div class="paragraph">
                    從便道穿渠，稍引河勢披。
                </div>
                
                <div class="paragraph">
                    海既爲大壑，汴既分一支。
                </div>
                
                <div class="paragraph">
                    如關竅疏通，臟腑病可治。
                </div>
                
                <div class="paragraph">
                    此說如何哉，但恐出於狂。
                </div>
                
                <div class="paragraph">
                    如何完障塞，如何復諸塘。
                </div>
                
                <div class="paragraph">
                    觀變而待時，亦恐謀不臧。
                </div>
                
                <div class="paragraph">
                    爲復有說者，且須嚴邊防。
                </div>
                
                <div class="paragraph">
                    如魏尚守邊，見稱於馮唐。
                </div>
                
                <div class="paragraph">
                    如祭彤久任，使匈奴伏藏。
                </div>
                
                <div class="paragraph">
                    以車制衝突，如衛青武剛。
                </div>
                
                <div class="paragraph">
                    多置强弩手，如李廣大黄。
                </div>
                
                <div class="paragraph">
                    選募如馬隆，練卒如高王。
                </div>
                
                <div class="paragraph">
                    如漢置奔命，使我軍勢張。
                </div>
                
                <div class="paragraph">
                    短兵斫馬脛，衝車亂其行。
                </div>
                
                <div class="paragraph">
                    賞不以首級，所以嚴部分。
                </div>
                
                <div class="paragraph">
                    大陷刀如牆，可以堅吾陣。
                </div>
                
                <div class="paragraph">
                    羊叔子以德，郭子儀以信。
                </div>
                
                <div class="paragraph">
                    光弼戰河陽，揮旗令直進。
                </div>
                
                <div class="paragraph">
                    其時諸軍勢，如决水千仞。
                </div>
                
                <div class="paragraph">
                    楊素不用車，可汗下馬拜。
                </div>
                
                <div class="paragraph">
                    僅以其身免，號哭而大敗。
                </div>
                
                <div class="paragraph">
                    將帥在方略，勝却百萬兵。
                </div>
                
                <div class="paragraph">
                    安邊在良將，勝却築長城。
                </div>
                
                <div class="paragraph">
                    願子治水功，有以酬明時。
                </div>
                
                <div class="paragraph">
                    便領鐵林兵，盡衣犀牛皮。
                </div>
                
                <div class="paragraph">
                    連營環繡帽，大纛隨牙旗。
                </div>
                
                <div class="paragraph">
                    分金賜勇敢，藏書付偏裨。
                </div>
                
                <div class="paragraph">
                    先聲義信遠，下令霜風馳。
                </div>
                
                <div class="paragraph">
                    出塞有豐草，近關無馬蹄。
                </div>
                
                <div class="paragraph">
                    穹廬大漠外，別部黑山西。
                </div>
                
                <div class="paragraph">
                    伐謀爲上策，何用長纓羈。
                </div>
                
                <div class="paragraph">
                    本朝正明盛，以德服外夷。
                </div>
                
                <div class="paragraph">
                    使來不受獻，南越回山梯。
                </div>
                
                <div class="paragraph">
                    西閉玉門關，東却高句麗。
                </div>
                
                <div class="paragraph">
                    四夷無一事，各安巢穴棲。
                </div>
                
                <div class="paragraph">
                    名將更無功，優詔勒鼎彝。
                </div>
                
                <div class="paragraph">
                    師旋作鼓吹，軍容除虎貔。
                </div>
                
                <div class="paragraph">
                    銀璫致郊勞，翰林嚴鏁扉。
                </div>
                
                <div class="paragraph">
                    除書紙用麻，省吏身著緋。
                </div>
                
                <div class="paragraph">
                    公方有所念，山足江之湄。
                </div>
                
                <div class="paragraph">
                    無心入黄閣，有表辭赤墀。
                </div>
                
                <div class="paragraph">
                    乞得老來身，浩歌還會稽。
                </div>
                
                <div class="paragraph">
                    白雲與綠波，無所不可之。
                </div>
                
                <div class="paragraph">
                    春風桃花塢，秋色黄菊籬。
                </div>
                
                <div class="paragraph">
                    茶籃與酒榼，壺矢兼琴棋。
                </div>
                
                <div class="paragraph">
                    烹雞炊黍飯，可倩龐公妻。
                </div>
                
                <div class="paragraph">
                    豈無會稽老，雪夜同泛溪。
                </div>
                
                <div class="paragraph">
                    亦有二三子，棹歌相追隨。
                </div>
                
                <div class="paragraph">
                    散盡橐中金，留得身上衣。
                </div>
                
                <div class="paragraph">
                    有宅是官借，無田可扶犁。
                </div>
                
                <div class="paragraph">
                    閑吟題寺觀，長嘯入雲霓。
                </div>
                
                <div class="paragraph">
                    公得我詩後，一夢須先歸。
                </div>
                
        </div>
    </div>
</body>

</html>