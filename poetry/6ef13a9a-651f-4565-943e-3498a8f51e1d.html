<!DOCTYPE html>
<html>

<head>
    <title>
        同微之贈別郭虛舟鍊師五十韻
    </title>
    <meta name="keywords" content="同微之贈別郭虛舟鍊師五十韻 -- 白居易">
    <meta name="description" content="同微之贈別郭虛舟鍊師五十韻 -- 白居易">
    <meta property="og:title" content="同微之贈別郭虛舟鍊師五十韻">
    <meta property="og:url" content="https://vwood.xyz/poetry/6ef13a9a-651f-4565-943e-3498a8f51e1d.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            同微之贈別郭虛舟鍊師五十韻
        </h2>
        <div class="author"><a href="/author/6477e3ef-2619-488b-9c46-a40745ac053b.html" title="白居易" target="_blank">
                白居易
            </a> (唐)
        </div>
        <div class="paragraphs">
            
                <div class="paragraph">
                    我爲江司馬，君爲荆判司。
                </div>
                
                <div class="paragraph">
                    俱當愁悴日，始識虛舟師。
                </div>
                
                <div class="paragraph">
                    師年三十餘，白皙好容儀。
                </div>
                
                <div class="paragraph">
                    專心在鉛汞，餘力工琴碁。
                </div>
                
                <div class="paragraph">
                    靜彈弦數聲，閑飲酒一巵。
                </div>
                
                <div class="paragraph">
                    因指塵土下，蜉蝣良可悲。
                </div>
                
                <div class="paragraph">
                    不聞姑射上，千歲冰雪肌。
                </div>
                
                <div class="paragraph">
                    不見遼城外，古今塚纍纍。
                </div>
                
                <div class="paragraph">
                    嗟我天地間，有術人莫知。
                </div>
                
                <div class="paragraph">
                    得可逃死籍，不唯走三尸。
                </div>
                
                <div class="paragraph">
                    授我參同契，其辭妙且微。
                </div>
                
                <div class="paragraph">
                    六一閟扃鐍，子午守雄雌。
                </div>
                
                <div class="paragraph">
                    我讀隨日悟，心中了無疑。
                </div>
                
                <div class="paragraph">
                    黃芽與紫車，謂其坐致之。
                </div>
                
                <div class="paragraph">
                    自負因自歎，人生號男兒。
                </div>
                
                <div class="paragraph">
                    若不佩金印，即合翳玉芝。
                </div>
                
                <div class="paragraph">
                    高謝人間世，深結山中期。
                </div>
                
                <div class="paragraph">
                    泥壇方合矩，鑄鼎圓中䂓。
                </div>
                
                <div class="paragraph">
                    鑪橐一以動，瑞氣紅輝輝。
                </div>
                
                <div class="paragraph">
                    齋心獨歎拜，中夜偷一窺。
                </div>
                
                <div class="paragraph">
                    二物正訢合，厥狀何怪奇。
                </div>
                
                <div class="paragraph">
                    綢繆夫婦體，狎獵魚龍姿。
                </div>
                
                <div class="paragraph">
                    簡寂館鐘後，紫霄峰曉時。
                </div>
                
                <div class="paragraph">
                    心塵未淨潔，火候遂參差。
                </div>
                
                <div class="paragraph">
                    萬壽覬刀圭，千功失毫釐。
                </div>
                
                <div class="paragraph">
                    先生彈指起，姹女隨煙飛。
                </div>
                
                <div class="paragraph">
                    始知緣會間，陰隲不可移。
                </div>
                
                <div class="paragraph">
                    藥竈今夕罷，詔書明日追。
                </div>
                
                <div class="paragraph">
                    追我復追君，次第承恩私。
                </div>
                
                <div class="paragraph">
                    官雖小大殊，同立白玉墀。
                </div>
                
                <div class="paragraph">
                    我直紫微闥，手進賞罰詞。
                </div>
                
                <div class="paragraph">
                    君侍玉皇座，口含生殺機。
                </div>
                
                <div class="paragraph">
                    直躬易媒孽，浮俗多瑕疵。
                </div>
                
                <div class="paragraph">
                    轉徙今安在，越嶠吳江湄。
                </div>
                
                <div class="paragraph">
                    一提支郡印，一建連帥旗。
                </div>
                
                <div class="paragraph">
                    何言四百里，不見如天涯。
                </div>
                
                <div class="paragraph">
                    秋風旦夕來，白日西南馳。
                </div>
                
                <div class="paragraph">
                    雪霜各滿鬢，朱紫徒爲衣。
                </div>
                
                <div class="paragraph">
                    師從廬山洞，訪舊來於斯。
                </div>
                
                <div class="paragraph">
                    尋君又覓我，風馭紛逶迤。
                </div>
                
                <div class="paragraph">
                    帔裾曳黃絹，鬚髮垂青絲。
                </div>
                
                <div class="paragraph">
                    逢人但歛手，問道亦頷頤。
                </div>
                
                <div class="paragraph">
                    孤雲難久留，十日告將歸。
                </div>
                
                <div class="paragraph">
                    欵曲話平昔，殷勤勉衰羸。
                </div>
                
                <div class="paragraph">
                    後會杳何許，前心日磷緇。
                </div>
                
                <div class="paragraph">
                    俗家無異物，何以充別資。
                </div>
                
                <div class="paragraph">
                    素牋一百句，題附元家詩。
                </div>
                
                <div class="paragraph">
                    朱頂鶴一隻，與師雲間騎。
                </div>
                
                <div class="paragraph">
                    雲間鶴背上，故情若相思。
                </div>
                
                <div class="paragraph">
                    時時摘一句，唱作步虛辭。
                </div>
                
        </div>
    </div>
</body>

</html>