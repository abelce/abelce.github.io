<!DOCTYPE html>
<html>

<head>
    <title>
        退老堂
    </title>
    <meta name="keywords" content="退老堂 -- 李處權">
    <meta name="description" content="退老堂 -- 李處權">
    <meta property="og:title" content="退老堂">
    <meta property="og:url" content="https://vwood.xyz/poetry/2db53dd2-6b93-478f-a2cb-662e586fe1a6.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            退老堂
        </h2>
        <div class="author"><a href="/author/81e5fd7c-75a3-4da1-896c-7496a83cc9b0.html" title="李處權" target="_blank">
                李處權
            </a> (宋)
        </div>
        <div class="paragraphs">
            
                <div class="paragraph">
                    我公自言老，能事如少年。
                </div>
                
                <div class="paragraph">
                    我公自言退，人材望陶甄。
                </div>
                
                <div class="paragraph">
                    公功在本朝，本朝方賴焉。
                </div>
                
                <div class="paragraph">
                    公德在斯民，斯民寧舍旃。
                </div>
                
                <div class="paragraph">
                    中年倦政機，去若浮雲旋。
                </div>
                
                <div class="paragraph">
                    名山占形勝，築堂蒼翠巔。
                </div>
                
                <div class="paragraph">
                    窪樽爲壺觴，虛籟爲管絃。
                </div>
                
                <div class="paragraph">
                    招攜足賓客，嘯傲窮雲烟。
                </div>
                
                <div class="paragraph">
                    胸中萬卷書，三峽傾詞源。
                </div>
                
                <div class="paragraph">
                    興來不停綴，摛華筆如椽。
                </div>
                
                <div class="paragraph">
                    登臨出妙語，珠璣落清圓。
                </div>
                
                <div class="paragraph">
                    不數劉白輩，一斗真百篇。
                </div>
                
                <div class="paragraph">
                    裴傅堂綠野，贊皇墅平泉。
                </div>
                
                <div class="paragraph">
                    東山謝安妓，五湖范蠡船。
                </div>
                
                <div class="paragraph">
                    四子之於公，器業微差肩。
                </div>
                
                <div class="paragraph">
                    公之於四子，趣尚并其全。
                </div>
                
                <div class="paragraph">
                    公術可活國，公力可迴天。
                </div>
                
                <div class="paragraph">
                    蒼生望公起，天子忘公艱。
                </div>
                
                <div class="paragraph">
                    佇瞻丹鳳詔，衮衣來陛前。
                </div>
                
                <div class="paragraph">
                    三入知眷殊，一夔見任專。
                </div>
                
                <div class="paragraph">
                    發揮中興業，開闢造化權。
                </div>
                
                <div class="paragraph">
                    拯焚而救溺，持危而扶顛。
                </div>
                
                <div class="paragraph">
                    雍容復密勿，造膝陳一言。
                </div>
                
                <div class="paragraph">
                    長驅卷沙漠，擣穴空腥羶。
                </div>
                
                <div class="paragraph">
                    談笑九州復，懽呼兩宫還。
                </div>
                
                <div class="paragraph">
                    四海各安堵，六軍同晏眠。
                </div>
                
                <div class="paragraph">
                    躋民入仁壽，致主登光宣。
                </div>
                
                <div class="paragraph">
                    圗像冠雲臺，勒功照燕然。
                </div>
                
                <div class="paragraph">
                    功成了不居，高謝區中緣。
                </div>
                
                <div class="paragraph">
                    拂衣赤松游，辟穀求神仙。
                </div>
                
                <div class="paragraph">
                    去去蓬萊路，雲螭不受鞭。
                </div>
                
        </div>
    </div>
</body>

</html>