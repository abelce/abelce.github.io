<!DOCTYPE html>
<html>

<head>
    <title>
        戊午年感事書懷二百韻謹寄獻太原裴令公淮南李相公漢南李僕射宣武李尚書
    </title>
    <meta name="keywords" content="戊午年感事書懷二百韻謹寄獻太原裴令公淮南李相公漢南李僕射宣武李尚書 -- 張祜">
    <meta name="description" content="戊午年感事書懷二百韻謹寄獻太原裴令公淮南李相公漢南李僕射宣武李尚書 -- 張祜">
    <meta property="og:title" content="戊午年感事書懷二百韻謹寄獻太原裴令公淮南李相公漢南李僕射宣武李尚書">
    <meta property="og:url" content="https://vwood.xyz/poetry/94cb0e33-f6c8-46b9-b594-0b13102d454c.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            戊午年感事書懷二百韻謹寄獻太原裴令公淮南李相公漢南李僕射宣武李尚書
        </h2>
        <div class="author"><a href="/author/6e358c15-1c99-4e3f-b1f6-d94b8626d6d9.html" title="張祜" target="_blank">
                張祜
            </a> (唐)
        </div>
        <div class="paragraphs">
            
                <div class="paragraph">
                    塞色深河曲，江聲接海壖。
                </div>
                
                <div class="paragraph">
                    一生勞遠地，萬事誡中年。
                </div>
                
                <div class="paragraph">
                    失路爲閑物，無官入長錢。
                </div>
                
                <div class="paragraph">
                    高蹤非隱遁，下界即狂顛。
                </div>
                
                <div class="paragraph">
                    漸老稀時輩，歸休著近篇。
                </div>
                
                <div class="paragraph">
                    星明知帝座，琴妙覺商絃。
                </div>
                
                <div class="paragraph">
                    闕下非才入，江南是性牽。
                </div>
                
                <div class="paragraph">
                    山猿拾蟲豸，野鳥避鷹鸇。
                </div>
                
                <div class="paragraph">
                    戲傲東方朔，文輕司馬遷。
                </div>
                
                <div class="paragraph">
                    萬言成弃置，五字失雕鐫。
                </div>
                
                <div class="paragraph">
                    去外尋莊叟，生涯挈道詮。
                </div>
                
                <div class="paragraph">
                    新秋唯白髪，舊欠祇青氊。
                </div>
                
                <div class="paragraph">
                    志業寧常墮，窮耕豈素便。
                </div>
                
                <div class="paragraph">
                    高低徇雞日，得失付魚筌。
                </div>
                
                <div class="paragraph">
                    醉臥捫雲扃，狂歌上釣舡。
                </div>
                
                <div class="paragraph">
                    古桐收取好，壞屋薦來偏。
                </div>
                
                <div class="paragraph">
                    （原注：祜累蒙方鎮論薦。
                </div>
                
                <div class="paragraph">
                    ）却猒長裙曳，寧辭短褐穿。
                </div>
                
                <div class="paragraph">
                    憤窮多自樂，不佞少人憐。
                </div>
                
                <div class="paragraph">
                    靜祝旄頭矢，閑看馬腹鞭。
                </div>
                
                <div class="paragraph">
                    長途思逐日，高閣夢凌煙。
                </div>
                
                <div class="paragraph">
                    讀《易》刪王註，通《詩》斷鄭箋。
                </div>
                
                <div class="paragraph">
                    灰心志射鵠，火性急韋編。
                </div>
                
                <div class="paragraph">
                    昔命公稱許，嘗封國是燕。
                </div>
                
                <div class="paragraph">
                    中間得道濟，內外益心虔。
                </div>
                
                <div class="paragraph">
                    始助周文理，俄隨漢武仙。
                </div>
                
                <div class="paragraph">
                    長沙歸賈誼，汗馬得張騫。
                </div>
                
                <div class="paragraph">
                    戰伐窮蕃域，英雄是將員。
                </div>
                
                <div class="paragraph">
                    幾當陳俎豆，長謂鑄戈鋋。
                </div>
                
                <div class="paragraph">
                    世故貞元末，時清天寶前。
                </div>
                
                <div class="paragraph">
                    亂離中可惋，愚俊日相肩。
                </div>
                
                <div class="paragraph">
                    憶昨聆商鞅，於今俟魯連。
                </div>
                
                <div class="paragraph">
                    陰陽初未契，造化昔何邅。
                </div>
                
                <div class="paragraph">
                    竊位崇姦力，沽榮瀆貨權。
                </div>
                
                <div class="paragraph">
                    滿堂金已散，一草命無全。
                </div>
                
                <div class="paragraph">
                    皂白金徒爾，蒼黃古亦然。
                </div>
                
                <div class="paragraph">
                    不時經廢宅，無地見荒埏。
                </div>
                
                <div class="paragraph">
                    絕塞塵猶起，窮陰候莫愆。
                </div>
                
                <div class="paragraph">
                    楊朱寧謾泣，阮籍不空眠。
                </div>
                
                <div class="paragraph">
                    上意今唯允，人心遽益悛。
                </div>
                
                <div class="paragraph">
                    洪鑪當釼戟，大匠主陶甄。
                </div>
                
                <div class="paragraph">
                    諫豸心彌果，星郎議亦先。
                </div>
                
                <div class="paragraph">
                    氣腸思藻鏡，血首待花塼。
                </div>
                
                <div class="paragraph">
                    地峻清流急，天高白日懸。
                </div>
                
                <div class="paragraph">
                    軍庭深自誡，相閤肯虛延。
                </div>
                
                <div class="paragraph">
                    金馬門徒啓，蒲輪詔未宣。
                </div>
                
                <div class="paragraph">
                    會逢嵩岳幸，應見渭濱畋。
                </div>
                
                <div class="paragraph">
                    始賀官衣叚，尋聞御食蠲。
                </div>
                
                <div class="paragraph">
                    災蝗雖犯稼，彗孛欲依躔。
                </div>
                
                <div class="paragraph">
                    楚國風殊革，夷門政已傳。
                </div>
                
                <div class="paragraph">
                    深謀南界郢，重德北臨邊。
                </div>
                
                <div class="paragraph">
                    跡戀羊公切，心依魏相專。
                </div>
                
                <div class="paragraph">
                    苦眉虛更結，窮肺勿相煎。
                </div>
                
                <div class="paragraph">
                    輪轉功何倍，藩方寄甚堅。
                </div>
                
                <div class="paragraph">
                    三千擁簪紀，十萬各旌旃。
                </div>
                
                <div class="paragraph">
                    大器能斟酌，長材少棄捐。
                </div>
                
                <div class="paragraph">
                    樂音尤在律，星象倐開乾。
                </div>
                
                <div class="paragraph">
                    子夜汾河上，陽春峴嶺顛。
                </div>
                
                <div class="paragraph">
                    鬼園濡健筆，花塔醉妖鉛。
                </div>
                
                <div class="paragraph">
                    入室風儀逈，登樓月思圓。
                </div>
                
                <div class="paragraph">
                    塞旗冬獵獵，江皷夜𪔱𪔱。
                </div>
                
                <div class="paragraph">
                    臥犬偎𩊐毯，鳴騮躍錦韉。
                </div>
                
                <div class="paragraph">
                    綠毛鸚鵡細，紅實荔支駢。
                </div>
                
                <div class="paragraph">
                    酒夕繁含管，詩秋疊彩牋。
                </div>
                
                <div class="paragraph">
                    擁鑪香旋爇，剪燭艷重然。
                </div>
                
                <div class="paragraph">
                    畫鷁交浮淺，雕盤幾飫檀。
                </div>
                
                <div class="paragraph">
                    蟹黃鹹滿筯，熊白軟加籩。
                </div>
                
                <div class="paragraph">
                    文業臻曹植，軍書到謝玄。
                </div>
                
                <div class="paragraph">
                    鷓鴣詞綺靡，鸜鵒舞蹁躚。
                </div>
                
                <div class="paragraph">
                    未坐扶狼狽，重茵睡猓然。
                </div>
                
                <div class="paragraph">
                    夜門歸妓樂，部砌拾花鈿。
                </div>
                
                <div class="paragraph">
                    揭袖從風虎，彈冠仰露蟬。
                </div>
                
                <div class="paragraph">
                    依劉身未殺，投趙踵空旋。
                </div>
                
                <div class="paragraph">
                    竊語機關少，徐行病體攣。
                </div>
                
                <div class="paragraph">
                    詎煩詹尹策，徒掛養由弦。
                </div>
                
                <div class="paragraph">
                    勃窣形骸朽，眼迴語氣嫣。
                </div>
                
                <div class="paragraph">
                    萬端饒睚眦，一笑泥嬋娟。
                </div>
                
                <div class="paragraph">
                    大網寧羅雀，深源亦聚鱣。
                </div>
                
                <div class="paragraph">
                    偏思公子館，誰問李膺舩。
                </div>
                
                <div class="paragraph">
                    筆硯今猶置，文章昔精研。
                </div>
                
                <div class="paragraph">
                    行因竹林寺，出爲柘枝筵。
                </div>
                
                <div class="paragraph">
                    物外心仍僻，塵中病已痊。
                </div>
                
                <div class="paragraph">
                    蕭疎吟草木，浩渺泝波漣。
                </div>
                
                <div class="paragraph">
                    南陌逢車馬，西陵見墓田。
                </div>
                
                <div class="paragraph">
                    傷心從楚塞，垂淚到湘川。
                </div>
                
                <div class="paragraph">
                    建業人無也，姑蘇事已焉。
                </div>
                
                <div class="paragraph">
                    翠華深沓靄，情籟響潺湲。
                </div>
                
                <div class="paragraph">
                    夢去爲蝴蝶，魂遊家杜鵑。
                </div>
                
                <div class="paragraph">
                    詩吟陳後主，傅范楚先賢。
                </div>
                
                <div class="paragraph">
                    百越憐疆境，三吳隘井鄽。
                </div>
                
                <div class="paragraph">
                    江分九派水，海石一方天。
                </div>
                
                <div class="paragraph">
                    步日松陰缺，披風石翠鮮。
                </div>
                
                <div class="paragraph">
                    朝帆入大浦，暝鞚逸長阡。
                </div>
                
                <div class="paragraph">
                    曩造西霞律，新參北固禪。
                </div>
                
                <div class="paragraph">
                    澗游提破屨，樓臥枕空拳。
                </div>
                
                <div class="paragraph">
                    □肆行聊問，僧棊坐與𡎞。
                </div>
                
                <div class="paragraph">
                    朽心降杞梓，生意慕蘭筌。
                </div>
                
                <div class="paragraph">
                    真道非無隘，空談是信緣。
                </div>
                
                <div class="paragraph">
                    侯王如重阻，歸看數峯連。
                </div>
                
        </div>
    </div>
</body>

</html>