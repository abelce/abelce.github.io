<!DOCTYPE html>
<html>

<head>
    <title>
        標指六偈 語默
    </title>
    <meta name="keywords" content="標指六偈 語默 -- 釋清遠">
    <meta name="description" content="標指六偈 語默 -- 釋清遠">
    <meta property="og:title" content="標指六偈 語默">
    <meta property="og:url" content="https://vwood.xyz/poetry/e9c2d05a-c82c-43dc-a5fb-b2495ceaf2d0.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            標指六偈 語默
        </h2>
        <div class="author"><a href="/author/88f67fea-b935-42ed-b550-375d256c7fb1.html" title="釋清遠" target="_blank">
                釋清遠
            </a> (宋)
        </div>
        <div class="paragraphs">
            
                <div class="paragraph">
                    至道非言，言亦可傳。
                </div>
                
                <div class="paragraph">
                    可傳何也，應物而宣。
                </div>
                
                <div class="paragraph">
                    言雖應物，物自無物。
                </div>
                
                <div class="paragraph">
                    無物之言，言音自沒。
                </div>
                
                <div class="paragraph">
                    絕言之語，妙應還普。
                </div>
                
                <div class="paragraph">
                    道非晦明，語默同取。
                </div>
                
                <div class="paragraph">
                    舉復誰唱，物物虛曠。
                </div>
                
                <div class="paragraph">
                    咸通大千，徧乎塵想。
                </div>
                
                <div class="paragraph">
                    品類非一，同言異出。
                </div>
                
                <div class="paragraph">
                    圓音落落，凡聖俱適。
                </div>
                
                <div class="paragraph">
                    千品萬類，薰含種智。
                </div>
                
                <div class="paragraph">
                    故此一門，稱無量義。
                </div>
                
                <div class="paragraph">
                    山河宣演，草木揚音。
                </div>
                
                <div class="paragraph">
                    長說無間，所謂甚深。
                </div>
                
                <div class="paragraph">
                    深兮甚淺，不動情見。
                </div>
                
                <div class="paragraph">
                    最省工夫，凡夫不薦。
                </div>
                
                <div class="paragraph">
                    不薦最親，妙義敷陳。
                </div>
                
                <div class="paragraph">
                    歡言即笑，恚怒即嗔。
                </div>
                
                <div class="paragraph">
                    嗔爲金剛，喜爲迦葉。
                </div>
                
                <div class="paragraph">
                    華藏毗盧，心心相接。
                </div>
                
                <div class="paragraph">
                    接兮可見，莫看背面。
                </div>
                
                <div class="paragraph">
                    無字密言，從茲出現。
                </div>
                
                <div class="paragraph">
                    現復誰論，非用耳聞。
                </div>
                
                <div class="paragraph">
                    六根共戶，妙偈星分。
                </div>
                
                <div class="paragraph">
                    森羅經文，不出一塵。
                </div>
                
                <div class="paragraph">
                    非舌非辯，雷轉電奔。
                </div>
                
                <div class="paragraph">
                    展之在手，何法不有。
                </div>
                
                <div class="paragraph">
                    縱橫三界，無一滲漏。
                </div>
                
                <div class="paragraph">
                    時人不信，執言說病。
                </div>
                
                <div class="paragraph">
                    依倚前塵，以爲决定。
                </div>
                
                <div class="paragraph">
                    决定是心，决定是塵。
                </div>
                
                <div class="paragraph">
                    心塵所使，非自由人。
                </div>
                
                <div class="paragraph">
                    諸聖苦口，隨愚過咎。
                </div>
                
                <div class="paragraph">
                    巧說多詞，强爲分剖。
                </div>
                
                <div class="paragraph">
                    法無言說，汝須善別。
                </div>
                
                <div class="paragraph">
                    捨離語言，生死自絕。
                </div>
                
                <div class="paragraph">
                    凡夫聞此，無說過咎。
                </div>
                
                <div class="paragraph">
                    取彼無言，冥然長久。
                </div>
                
                <div class="paragraph">
                    端坐暗獄，以心相續。
                </div>
                
                <div class="paragraph">
                    背却語言，猶如土木。
                </div>
                
                <div class="paragraph">
                    捨有之無，落在邪途。
                </div>
                
                <div class="paragraph">
                    有無俱病，二病俱祛。
                </div>
                
                <div class="paragraph">
                    祛復何去，不離當處。
                </div>
                
                <div class="paragraph">
                    當處不生，語默相取。
                </div>
                
                <div class="paragraph">
                    取兮不知，是東是西。
                </div>
                
                <div class="paragraph">
                    說即不說，不疑即疑。
                </div>
                
                <div class="paragraph">
                    故稱佛子，了事凡夫。
                </div>
                
                <div class="paragraph">
                    是何凡夫，問取李胡。
                </div>
                
        </div>
    </div>
</body>

</html>