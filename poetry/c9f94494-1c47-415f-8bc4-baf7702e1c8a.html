<!DOCTYPE html>
<html>

<head>
    <title>
        同子充遊堯祠見交代李行正詩追用李太白舊韻因亦次韻呈子充
    </title>
    <meta name="keywords" content="同子充遊堯祠見交代李行正詩追用李太白舊韻因亦次韻呈子充 -- 葛勝仲">
    <meta name="description" content="同子充遊堯祠見交代李行正詩追用李太白舊韻因亦次韻呈子充 -- 葛勝仲">
    <meta property="og:title" content="同子充遊堯祠見交代李行正詩追用李太白舊韻因亦次韻呈子充">
    <meta property="og:url" content="https://vwood.xyz/poetry/c9f94494-1c47-415f-8bc4-baf7702e1c8a.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            同子充遊堯祠見交代李行正詩追用李太白舊韻因亦次韻呈子充
        </h2>
        <div class="author"><a href="/author/3d8af2ba-800a-4e34-bf64-0e399d156084.html" title="葛勝仲" target="_blank">
                葛勝仲
            </a> (宋)
        </div>
        <div class="paragraphs">
            
                <div class="paragraph">
                    俗物敗人意，作吏七不堪。
                </div>
                
                <div class="paragraph">
                    朅來東蒙遇歡友，角立傑出推江南。
                </div>
                
                <div class="paragraph">
                    英材百汰揮利刃，夷量萬頃澄寒潭。
                </div>
                
                <div class="paragraph">
                    弱齡文采照金殿，荏苒立境衣猶藍。
                </div>
                
                <div class="paragraph">
                    銅章來踏瑕丘鼓，邑屋歡康無疾苦。
                </div>
                
                <div class="paragraph">
                    春風郊外正酣酣，笑指叢祠兩驂舞。
                </div>
                
                <div class="paragraph">
                    猛抛簿領亂回回，戲看油碧聲如雷。
                </div>
                
                <div class="paragraph">
                    不遣韶光浪湮滅，桃已蒸霞柳飛雪。
                </div>
                
                <div class="paragraph">
                    超然危立俯河干，抱城清泗鳴驚湍。
                </div>
                
                <div class="paragraph">
                    謫仙秀句但碑板，無復真跡龍蛇蟠。
                </div>
                
                <div class="paragraph">
                    君不見聰明文思撫寰海，四表上下騰光彩。
                </div>
                
                <div class="paragraph">
                    破椽欺魄爐無煙，豪氣英風亦何在。
                </div>
                
                <div class="paragraph">
                    荒郊遺趾望中來，遐想千古令人哀。
                </div>
                
                <div class="paragraph">
                    祖龍巡幸亦瑣瑣，從臣徒向蒼珉開。
                </div>
                
                <div class="paragraph">
                    豪華豈復靈光殿，峻峗誰知季武臺。
                </div>
                
                <div class="paragraph">
                    耿耿星河掛窗牖，未跨歸鞍猶捧手。
                </div>
                
                <div class="paragraph">
                    同門早歲氣横秋，年大饑寒依秫酒。
                </div>
                
                <div class="paragraph">
                    俗儒醒醉尚不分，金馬玉麟名遠聞。
                </div>
                
                <div class="paragraph">
                    小縣鳴弦煩卓令，冷閣問字疲子雲。
                </div>
                
                <div class="paragraph">
                    五斗不歸俱委瑣，邂逅爲僚天贊我。
                </div>
                
                <div class="paragraph">
                    金蘭縞紵未足誇，嵇吕命駕何其賖。
                </div>
                
                <div class="paragraph">
                    官寺相望無百步，泮林正對河陽花。
                </div>
                
                <div class="paragraph">
                    坐令荘舄忘吟越，亦復無心存魏闕。
                </div>
                
                <div class="paragraph">
                    蒲酒相從未有涯，祭竈請鄰纔一月。
                </div>
                
        </div>
    </div>
</body>

</html>