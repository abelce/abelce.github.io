<!DOCTYPE html>
<html>

<head>
    <title>
        送吳教授古詩
    </title>
    <meta name="keywords" content="送吳教授古詩 -- 歐陽澈">
    <meta name="description" content="送吳教授古詩 -- 歐陽澈">
    <meta property="og:title" content="送吳教授古詩">
    <meta property="og:url" content="https://vwood.xyz/poetry/51a73c16-0843-434b-b12c-3d4f81210858.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            送吳教授古詩
        </h2>
        <div class="author"><a href="/author/df78e532-81ef-4452-81a5-3594ae5a1d45.html" title="歐陽澈" target="_blank">
                歐陽澈
            </a> (宋)
        </div>
        <div class="paragraphs">
            
                <div class="paragraph">
                    公不見先朝謫仙李太白，晦迹嵩山號詩客。
                </div>
                
                <div class="paragraph">
                    奇禽就掌食無猜，藉藉雄名振京國。
                </div>
                
                <div class="paragraph">
                    四明狂客素憐才，解龜換酒稱奇特。
                </div>
                
                <div class="paragraph">
                    白衣從此步花磚，秀拔儒林人所則。
                </div>
                
                <div class="paragraph">
                    煌煌文焰萬丈長，散落人間伴明月。
                </div>
                
                <div class="paragraph">
                    又不見昌黎巨儒韓退之，天才穎脫囊中錐。
                </div>
                
                <div class="paragraph">
                    反刓剗僞格以正，取心注手了無疑。
                </div>
                
                <div class="paragraph">
                    横經太學明師道，質疑辨惑爲蓍龜。
                </div>
                
                <div class="paragraph">
                    一言曲盡教育術，業精於勤荒於嬉。
                </div>
                
                <div class="paragraph">
                    赫然千載譽愈尊，太山北斗誰敢欺。
                </div>
                
                <div class="paragraph">
                    二公才德冠天下，青史褒名卓難亞。
                </div>
                
                <div class="paragraph">
                    讀之毎恨世不同，操篲無由漸德化。
                </div>
                
                <div class="paragraph">
                    延陵先生當盛時，卓犖英姿獨繼之。
                </div>
                
                <div class="paragraph">
                    萬言倚馬亦何待，睥睨謫仙當並馳。
                </div>
                
                <div class="paragraph">
                    觝排異端志不拔，真欲礪行參昌黎。
                </div>
                
                <div class="paragraph">
                    筆端綺靡追造化，胸中浩氣蟠蛟螭。
                </div>
                
                <div class="paragraph">
                    壯年唾手拾高第，錦綉文章喧帝里。
                </div>
                
                <div class="paragraph">
                    飄飄意氣凌碧雲，囘視塵蹤如脫屣。
                </div>
                
                <div class="paragraph">
                    龍墀承命來臨川，絳帳談經歷數年。
                </div>
                
                <div class="paragraph">
                    微言奥義潛啟發，殘膏賸馥多流傳。
                </div>
                
                <div class="paragraph">
                    摳衣幸與諸生列，飫聽緒言疑已决。
                </div>
                
                <div class="paragraph">
                    自嗟管見如醯雞，若非先生覆難徹。
                </div>
                
                <div class="paragraph">
                    惜哉虚往未實歸，洗心方擬叩精微。
                </div>
                
                <div class="paragraph">
                    夫何瓜代忽爾至，征航欲解歸王畿。
                </div>
                
                <div class="paragraph">
                    秋風未晚蓮吐香，蓴美鱸肥正好嘗。
                </div>
                
                <div class="paragraph">
                    行矣景物供吟興，剩摘佳篇投錦囊。
                </div>
                
                <div class="paragraph">
                    風月翰林能繼踵，此去禁庭當擢用。
                </div>
                
                <div class="paragraph">
                    傳聞紅葉滿階前，久俟高才能吟諷。
                </div>
                
                <div class="paragraph">
                    文章吏部既摩肩，聲聞行當冠日邊。
                </div>
                
                <div class="paragraph">
                    願爲霖雨蘇民望，庶使螭頭壓衆賢。
                </div>
                
                <div class="paragraph">
                    鯫生荷德誠非淺，别拜誰能無眷戀。
                </div>
                
                <div class="paragraph">
                    惟蘄爵過二唐賢，乃副承恩多士願。
                </div>
                
        </div>
    </div>
</body>

</html>