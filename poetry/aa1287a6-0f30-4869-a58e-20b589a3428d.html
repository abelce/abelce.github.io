<!DOCTYPE html>
<html>

<head>
    <title>
        遡峽詩
    </title>
    <meta name="keywords" content="遡峽詩 -- 鄧深">
    <meta name="description" content="遡峽詩 -- 鄧深">
    <meta property="og:title" content="遡峽詩">
    <meta property="og:url" content="https://vwood.xyz/poetry/aa1287a6-0f30-4869-a58e-20b589a3428d.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            遡峽詩
        </h2>
        <div class="author"><a href="/author/93380ba5-3381-4d63-af83-8b3ef407d9e9.html" title="鄧深" target="_blank">
                鄧深
            </a> (宋)
        </div>
        <div class="paragraphs">
            
                <div class="paragraph">
                    臚言峽山天下奇，欲觀愁隔三千里。
                </div>
                
                <div class="paragraph">
                    常恐因循孤此興，非假夤緣那得至。
                </div>
                
                <div class="paragraph">
                    偶逢月湖起仕宦，正指夔門愁凋敝。
                </div>
                
                <div class="paragraph">
                    忻然謂我便登陟，久矣與予同臭味。
                </div>
                
                <div class="paragraph">
                    何嘗佳處倦扶藜，莫憚西征共行李。
                </div>
                
                <div class="paragraph">
                    繡旆前驅抵江陵，畫鷁迎車艤沙市。
                </div>
                
                <div class="paragraph">
                    長年槌鼓轉船頭，川后回風送旂尾。
                </div>
                
                <div class="paragraph">
                    侵尋崖石愜幽賞，洶湧波濤反輕視。
                </div>
                
                <div class="paragraph">
                    霧船烟纜恣深遊，露宿風餐浥清氣。
                </div>
                
                <div class="paragraph">
                    百巧千奇類神工，紛至沓來惱吟思。
                </div>
                
                <div class="paragraph">
                    取句未佳恐難操，傳筆欲書還復止。
                </div>
                
                <div class="paragraph">
                    去歲延陵駭心目，指摘形容寫行記。
                </div>
                
                <div class="paragraph">
                    今年江夏襲見聞，掇拾緒餘循故事。
                </div>
                
                <div class="paragraph">
                    試以七言用檃括，庶幾二妙相表裏。
                </div>
                
                <div class="paragraph">
                    或若洞戶之谽谺，或若樓臺之峻峙。
                </div>
                
                <div class="paragraph">
                    或若香山之插爐，或若筆架之橫几。
                </div>
                
                <div class="paragraph">
                    或遮護如重簾幙，或張展如大旂幟。
                </div>
                
                <div class="paragraph">
                    或戍削如城堞高，或森列如刀劍銳。
                </div>
                
                <div class="paragraph">
                    或若蕉葉之斜紋，或若蓮花之疊起。
                </div>
                
                <div class="paragraph">
                    或若頂相之初浄，或若蓬頭之未理。
                </div>
                
                <div class="paragraph">
                    或剝落爲枯松身，或刻畫爲古篆體。
                </div>
                
                <div class="paragraph">
                    或斧傷而痕跡亂，或鋸解而縫罅細。
                </div>
                
                <div class="paragraph">
                    或如秋瓜作四分，或如籠餅裂十字。
                </div>
                
                <div class="paragraph">
                    或如白鹽之浮霜，或如紅霞之散綺。
                </div>
                
                <div class="paragraph">
                    或陳寶藏之所珍，或堆鐵冶之所棄。
                </div>
                
                <div class="paragraph">
                    或纍萬塊而不危，或懸一髮而欲墜。
                </div>
                
                <div class="paragraph">
                    或飛磴而可捫天，或斷崖而無立地。
                </div>
                
                <div class="paragraph">
                    或窩如狐兔之穴，或窈如龍蛇之閟。
                </div>
                
                <div class="paragraph">
                    或整如排立之衙，或鬌如對髽之髻。
                </div>
                
                <div class="paragraph">
                    或皎如日光玉潔，或靄如雲碧烟翠。
                </div>
                
                <div class="paragraph">
                    或蜂腰而或蟆吻，或牛頭而或馬耳。
                </div>
                
                <div class="paragraph">
                    或鸞飄而或鳳翥，或貓伏而或羊跪。
                </div>
                
                <div class="paragraph">
                    或如皷卧如盤擎，或如幢垂如蓋倚。
                </div>
                
                <div class="paragraph">
                    或如塔孤如橋拱，或如壁立如屏翳。
                </div>
                
                <div class="paragraph">
                    或激卧鯨之衝波，八月潮生怒不已。
                </div>
                
                <div class="paragraph">
                    或送垂虹之飛瀑，四時雪縞瑩無比。
                </div>
                
                <div class="paragraph">
                    或如壯士之宵征，十十五五相擁蔽。
                </div>
                
                <div class="paragraph">
                    或如醉人之春遊，兩兩三三互牽拽。
                </div>
                
                <div class="paragraph">
                    變怪紛然莫窮狀，約略陳之可推類。
                </div>
                
                <div class="paragraph">
                    百篇須賦謫仙才，一石難施王宰技。
                </div>
                
                <div class="paragraph">
                    是時致身何蕭爽，幾月清魂無夢寐。
                </div>
                
                <div class="paragraph">
                    弱水蓬萊何用到，孤岸落伽寧有此。
                </div>
                
                <div class="paragraph">
                    由來介性不婚宦，聊寓閒情在山水。
                </div>
                
                <div class="paragraph">
                    既貪清致豁心胸，仍須長語琢肝肺。
                </div>
                
                <div class="paragraph">
                    糟糠雖惡饑者厭，土炭無味病者嗜。
                </div>
                
                <div class="paragraph">
                    萬事終然總是空，一物未忘猶有累。
                </div>
                
                <div class="paragraph">
                    况聞南山韓退之，不及北征杜子美。
                </div>
                
                <div class="paragraph">
                    議論從公何足憑，唯阿相去真能幾。
                </div>
                
                <div class="paragraph">
                    浮屠公案無盡話，維摩法門不容喙。
                </div>
                
                <div class="paragraph">
                    昭文不鼓無成虧，乞就先生參此意。
                </div>
                
        </div>
    </div>
</body>

</html>