<!DOCTYPE html>
<html>

<head>
    <title>
        水圖詩壽王丞相
    </title>
    <meta name="keywords" content="水圖詩壽王丞相 -- 項安世">
    <meta name="description" content="水圖詩壽王丞相 -- 項安世">
    <meta property="og:title" content="水圖詩壽王丞相">
    <meta property="og:url" content="https://vwood.xyz/poetry/69eebb47-deef-42a7-89e3-381cd6482f64.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            水圖詩壽王丞相
        </h2>
        <div class="author"><a href="/author/234347c6-273c-49cc-a480-ab3e6273d0bd.html" title="項安世" target="_blank">
                項安世
            </a> (宋)
        </div>
        <div class="paragraphs">
            
                <div class="paragraph">
                    水於天地間，體物而不倚。
                </div>
                
                <div class="paragraph">
                    其數爲天一，衆有之所始。
                </div>
                
                <div class="paragraph">
                    其辰爲壬癸，重任之所揆。
                </div>
                
                <div class="paragraph">
                    其德爲智端，非非而是是。
                </div>
                
                <div class="paragraph">
                    其聲爲羽音，宇覆而物止。
                </div>
                
                <div class="paragraph">
                    精爲九霄月，脈爲百川水。
                </div>
                
                <div class="paragraph">
                    上爲雲千峯，下爲霧五里。
                </div>
                
                <div class="paragraph">
                    春雨散膏腴，秋霜歛華靡。
                </div>
                
                <div class="paragraph">
                    露滋夏畦活，雪喚冬麥起。
                </div>
                
                <div class="paragraph">
                    五行雖異生，宰割由一軌。
                </div>
                
                <div class="paragraph">
                    火蒸妃合巹，金鑄母生子。
                </div>
                
                <div class="paragraph">
                    鑿土得亂泉，斲木出脂髓。
                </div>
                
                <div class="paragraph">
                    瀑垂石山巔，汞出砂坑裏。
                </div>
                
                <div class="paragraph">
                    盛德其神乎，有生皆具此。
                </div>
                
                <div class="paragraph">
                    雖然此其源，萬變難比擬。
                </div>
                
                <div class="paragraph">
                    盍往觀其流，庶幾有窮已。
                </div>
                
                <div class="paragraph">
                    前稽夏書意，後考周雅旨。
                </div>
                
                <div class="paragraph">
                    河爲中國經，江作南邦紀。
                </div>
                
                <div class="paragraph">
                    濟溢陶邱陰，漢合武昌涘。
                </div>
                
                <div class="paragraph">
                    桐柏濬靈源，鳥鼠導幽趾。
                </div>
                
                <div class="paragraph">
                    弱水沈一毛，涇泥灌千埤。
                </div>
                
                <div class="paragraph">
                    八水壯函秦，三川貫熊耳。
                </div>
                
                <div class="paragraph">
                    汾潞表參墟，睢漳雄楚羋。
                </div>
                
                <div class="paragraph">
                    洞庭汩南放，彭蠡浩東迤。
                </div>
                
                <div class="paragraph">
                    震澤古垂聲，巢湖晚呈詭。
                </div>
                
                <div class="paragraph">
                    東南有巨海，萬派所奔委。
                </div>
                
                <div class="paragraph">
                    有海無乾坤，朝昏浸淵燬。
                </div>
                
                <div class="paragraph">
                    或云尾閭泄，難測大荒理。
                </div>
                
                <div class="paragraph">
                    源流皆莫究，却立但瞪視。
                </div>
                
                <div class="paragraph">
                    小人竟何知，但識農圃技。
                </div>
                
                <div class="paragraph">
                    蓄爲陂與塘，鑿爲沼與沚。
                </div>
                
                <div class="paragraph">
                    大者川澮儲，小者溝洫偫。
                </div>
                
                <div class="paragraph">
                    蔬畦行溉澤，花徑分汛灑。
                </div>
                
                <div class="paragraph">
                    麥疇散餘潤，稻畎入清瀰。
                </div>
                
                <div class="paragraph">
                    掘井資釜鬵，漁溪得魴鯉。
                </div>
                
                <div class="paragraph">
                    暑飲救行暍，舟泛蘇𧿧履。
                </div>
                
                <div class="paragraph">
                    溫瘳病夫瘍，寒潄居士齒。
                </div>
                
                <div class="paragraph">
                    追惟平生事，日用無不以。
                </div>
                
                <div class="paragraph">
                    誓言報之德，反復謀諸己。
                </div>
                
                <div class="paragraph">
                    嗟嘆之不足，詠歌聊復爾。
                </div>
                
                <div class="paragraph">
                    形容萬分一，頼有真畫史。
                </div>
                
                <div class="paragraph">
                    淋漓元氣濕，浩蕩入神鬼。
                </div>
                
                <div class="paragraph">
                    朝瞻首九頓，暮拜膝再跪。
                </div>
                
                <div class="paragraph">
                    置之茅簷中，驚嚇走童稚。
                </div>
                
                <div class="paragraph">
                    共惟大丞相，盛德宜此比。
                </div>
                
                <div class="paragraph">
                    智如源之深，澤如委之被。
                </div>
                
                <div class="paragraph">
                    窮測理難言，沾丐人自喜。
                </div>
                
                <div class="paragraph">
                    清臺候鶉火，成數肇弧矢。
                </div>
                
                <div class="paragraph">
                    小人有溪芹，不敢持送似。
                </div>
                
                <div class="paragraph">
                    再拜獻此圖，與水千萬禩。
                </div>
                
        </div>
    </div>
</body>

</html>