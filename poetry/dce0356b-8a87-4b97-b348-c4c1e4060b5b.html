<!DOCTYPE html>
<html>

<head>
    <title>
        王君貺宣徽垂示嵩山祈雪詩十章合爲一篇以酬之
    </title>
    <meta name="keywords" content="王君貺宣徽垂示嵩山祈雪詩十章合爲一篇以酬之 -- 司馬光">
    <meta name="description" content="王君貺宣徽垂示嵩山祈雪詩十章合爲一篇以酬之 -- 司馬光">
    <meta property="og:title" content="王君貺宣徽垂示嵩山祈雪詩十章合爲一篇以酬之">
    <meta property="og:url" content="https://vwood.xyz/poetry/dce0356b-8a87-4b97-b348-c4c1e4060b5b.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            王君貺宣徽垂示嵩山祈雪詩十章合爲一篇以酬之
        </h2>
        <div class="author"><a href="/author/e7cd3b97-b259-4dea-939b-8e289db353ca.html" title="司馬光" target="_blank">
                司馬光
            </a> (宋)
        </div>
        <div class="paragraphs">
            
                <div class="paragraph">
                    今秋少雨冬不雪，麥寄浮埃根欲絕。
                </div>
                
                <div class="paragraph">
                    聖主焦心閔萬民，負扆不怡常膳撤。
                </div>
                
                <div class="paragraph">
                    詔書朝下徧九州，岳瀆百神俱禱求。
                </div>
                
                <div class="paragraph">
                    西都留守虔君命，促駕不敢須臾留。
                </div>
                
                <div class="paragraph">
                    嵩高萬仞蟠地中，海內衆山無與雄。
                </div>
                
                <div class="paragraph">
                    前驅大斾擁千騎，波騰雲涌來祠宮。
                </div>
                
                <div class="paragraph">
                    牲肥酒香籩豆潔，盛服齋明薦毛血。
                </div>
                
                <div class="paragraph">
                    有司執事皆肅然，寶帳神來風窣屑。
                </div>
                
                <div class="paragraph">
                    公心猶畏九閽遙，丹誠不能通青霄。
                </div>
                
                <div class="paragraph">
                    分留導從屯林麓，别張醮具登山椒。
                </div>
                
                <div class="paragraph">
                    山椒迢遰峻無極，行挽枯藤蹋危石。
                </div>
                
                <div class="paragraph">
                    萬室嗷嗷愁死饑，敢憚劬勞愛餘力。
                </div>
                
                <div class="paragraph">
                    天門上出俄坦平，下視一世塵杳冥。
                </div>
                
                <div class="paragraph">
                    焚香拜手傾懇惻，左右前後皆列星。
                </div>
                
                <div class="paragraph">
                    公今三守三川地，咫尺嵩高未嘗至。
                </div>
                
                <div class="paragraph">
                    詰朝既畢祠事嚴，暫轉鳴珂歷諸寺。
                </div>
                
                <div class="paragraph">
                    少林昔爲達摩居，達摩英靈今有無。
                </div>
                
                <div class="paragraph">
                    瘦辭流散滿天下，競以兩手捫空虚。
                </div>
                
                <div class="paragraph">
                    法王魏氏離宮舊，玉刻狻猊曏猶有。
                </div>
                
                <div class="paragraph">
                    子孫宗廟皆塵灰，止見伽藍存不朽。
                </div>
                
                <div class="paragraph">
                    會善庭隅千歳松，一根二股凌寒空。
                </div>
                
                <div class="paragraph">
                    勢如鼎足爭秀出，泠泠永夜吟霜風。
                </div>
                
                <div class="paragraph">
                    少室先生樂閑暇，棄官來家玉峰下。
                </div>
                
                <div class="paragraph">
                    昔爲浪泊據鞍人，今結東陵賣瓜舍。
                </div>
                
                <div class="paragraph">
                    溪上有堂名掛冠，四垣重複皆林巒。
                </div>
                
                <div class="paragraph">
                    呼兒掃地喜公到，隨分絃歌留盡歡。
                </div>
                
                <div class="paragraph">
                    周王太子名聞久，相傳羽化緱山首。
                </div>
                
                <div class="paragraph">
                    鶴飛笙遠窅無迹，遺廟今人空瀝酒。
                </div>
                
                <div class="paragraph">
                    公來本不事遨嬉，周流閭里詢疲羸。
                </div>
                
                <div class="paragraph">
                    親呼令長囑赤子，勿貪榮利窮鞭笞。
                </div>
                
                <div class="paragraph">
                    境中羣望無不走，回轡仍過鑿龍口。
                </div>
                
                <div class="paragraph">
                    奉先暮投林日曛，浥澗晨征轍冰厚。
                </div>
                
                <div class="paragraph">
                    歸來新詩盈一編，明珠大貝相屬聯。
                </div>
                
                <div class="paragraph">
                    此行雖不從公後，歷歷勝遊皆目前。
                </div>
                
        </div>
    </div>
</body>

</html>