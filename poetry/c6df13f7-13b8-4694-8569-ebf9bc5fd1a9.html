<!DOCTYPE html>
<html>

<head>
    <title>
        與蒙城知縣陳著作同賦吐綬鳥
    </title>
    <meta name="keywords" content="與蒙城知縣陳著作同賦吐綬鳥 -- 蘇頌">
    <meta name="description" content="與蒙城知縣陳著作同賦吐綬鳥 -- 蘇頌">
    <meta property="og:title" content="與蒙城知縣陳著作同賦吐綬鳥">
    <meta property="og:url" content="https://vwood.xyz/poetry/c6df13f7-13b8-4694-8569-ebf9bc5fd1a9.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            與蒙城知縣陳著作同賦吐綬鳥
        </h2>
        <div class="author"><a href="/author/45097015-23f4-425a-83bb-e2e841d1a69b.html" title="蘇頌" target="_blank">
                蘇頌
            </a> (宋)
        </div>
        <div class="paragraphs">
            
                <div class="paragraph">
                    羽毛之美其類衆，雉曰吐綬世尤重。
                </div>
                
                <div class="paragraph">
                    靈姿異稟來何方，有客携持自咸雍。
                </div>
                
                <div class="paragraph">
                    朱籠馴習繡墩調，珍貴不與常禽共。
                </div>
                
                <div class="paragraph">
                    庭前愛玩不能已，欲買未有千金俸。
                </div>
                
                <div class="paragraph">
                    一座嘉賓共詫誇，留連爲倒春醪甕。
                </div>
                
                <div class="paragraph">
                    送將題目與詩人，要待清才如屈宋。
                </div>
                
                <div class="paragraph">
                    斑斑赤質鬥花紋，瓅瓅明珠絡衣縫。
                </div>
                
                <div class="paragraph">
                    暖風晴日正閒暇，綺翼丹趺時𩭩鬆。
                </div>
                
                <div class="paragraph">
                    垂胡兩組錦舒張，約髮雙笄玉浮動。
                </div>
                
                <div class="paragraph">
                    倏忽披開疊勝文，蒙茸亂綰青絲綜。
                </div>
                
                <div class="paragraph">
                    初疑瑞草銜鶻啄，又訝牦纓彯馬鞚。
                </div>
                
                <div class="paragraph">
                    行縢赤芾交脛足，羽服袿衣曳蜺蝀。
                </div>
                
                <div class="paragraph">
                    漢官綬䓞何須染，鄭公書带徒勞種。
                </div>
                
                <div class="paragraph">
                    引頸纔盈尺寸間，鏤彩盤絛無缺空。
                </div>
                
                <div class="paragraph">
                    未容俯近復卷收，頃刻無由發清哢。
                </div>
                
                <div class="paragraph">
                    向人顧盼雖無言，奮臆猶如將告控。
                </div>
                
                <div class="paragraph">
                    有生之樂貴得所，所樂山林殊市哄。
                </div>
                
                <div class="paragraph">
                    斥鷃飛翔本蓬蒿，鷾鴯社稷存梁棟。
                </div>
                
                <div class="paragraph">
                    不慕爰居享鐘鼓，要逐鳬鷖唼菰葑。
                </div>
                
                <div class="paragraph">
                    臨流照影刷羽翰，朝飛求偶隨群從。
                </div>
                
                <div class="paragraph">
                    十步一啄百步飲，烏用樊中久羈𢮍。
                </div>
                
                <div class="paragraph">
                    主人提挈誠厚恩，豈若郊原使閒縱。
                </div>
                
                <div class="paragraph">
                    我聞章服以旌禮，物有等威須折衷。
                </div>
                
                <div class="paragraph">
                    鞶囊厲带最光華，寵錫或招三褫訟。
                </div>
                
                <div class="paragraph">
                    惟茲異類亦何知，被服文章安所用。
                </div>
                
                <div class="paragraph">
                    得非造化育群倫，美惡短長皆適中。
                </div>
                
                <div class="paragraph">
                    凡物有用固爲災，矯性傷生尤可痛。
                </div>
                
                <div class="paragraph">
                    介特一死古士摯，得時三嗅子路共。
                </div>
                
                <div class="paragraph">
                    晉室文裘或遭焚，羽山夏翟先修貢。
                </div>
                
                <div class="paragraph">
                    解顔亦取如皋獲，離罦已入王詩諷。
                </div>
                
                <div class="paragraph">
                    旌旄甚盛見楚人，樂綴有數聞衆仲。
                </div>
                
                <div class="paragraph">
                    嗟嗟才用既若斯，竄伏何由脫羅總。
                </div>
                
                <div class="paragraph">
                    今雖窘束苦籠檻，猶勝烹燖充調供。
                </div>
                
                <div class="paragraph">
                    徘徊且逐稻粱肥，莫厭庭除資好弄。
                </div>
                
                <div class="paragraph">
                    方今太平物遂性，異獸奇禽罷供奉。
                </div>
                
                <div class="paragraph">
                    庶民咸樂萃靈臺，上苑虛開發雲夢。
                </div>
                
                <div class="paragraph">
                    西雝既已翔振鷺，阿閣終當集靈鳳。
                </div>
                
                <div class="paragraph">
                    佇見觚稜神爵棲，重歌蜀使碧雞頌。
                </div>
                
                <div class="paragraph">
                    惟爾文華固異常，效祥薦祉宜飛羾。
                </div>
                
                <div class="paragraph">
                    近郊藪牧好遊遨，應須一借扶摇送。
                </div>
                
        </div>
    </div>
</body>

</html>