<!DOCTYPE html>
<html>

<head>
    <title>
        代書
    </title>
    <meta name="keywords" content="代書 -- 黄庭堅">
    <meta name="description" content="代書 -- 黄庭堅">
    <meta property="og:title" content="代書">
    <meta property="og:url" content="https://vwood.xyz/poetry/3e80c7b1-6d8f-4aa0-8b43-f8e7c753756c.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            代書
        </h2>
        <div class="author"><a href="/author/5377fa7f-445f-42bd-bc99-bdd48d748d5a.html" title="黄庭堅" target="_blank">
                黄庭堅
            </a> (宋)
        </div>
        <div class="paragraphs">
            
                <div class="paragraph">
                    阿熊去我時，秋暑削甘瓜。
                </div>
                
                <div class="paragraph">
                    離別日月除，蓮房倒箭靫。
                </div>
                
                <div class="paragraph">
                    得書報平安，肥字如栖鴉。
                </div>
                
                <div class="paragraph">
                    汝才躍鑪金，自必爲鏌鋣。
                </div>
                
                <div class="paragraph">
                    窮年抱新書，挽條咀春葩。
                </div>
                
                <div class="paragraph">
                    弄筆不能休，屈宋欲作衙。
                </div>
                
                <div class="paragraph">
                    屈指推日星，許身上雲霞。
                </div>
                
                <div class="paragraph">
                    安知九天關，虎豹守夜叉。
                </div>
                
                <div class="paragraph">
                    祝田操豚蹄，持狹所欲奢。
                </div>
                
                <div class="paragraph">
                    文章六經來，汗漫十牛車。
                </div>
                
                <div class="paragraph">
                    譬如觀滄海，細大極龍蝦。
                </div>
                
                <div class="paragraph">
                    古人以聖學，未肯廢百家。
                </div>
                
                <div class="paragraph">
                    舊山木十圍，齋堂綠陰遮。
                </div>
                
                <div class="paragraph">
                    紅稻香盂飯，黄雞厭食鮭。
                </div>
                
                <div class="paragraph">
                    摩挲垂腴腹，頗復讀書耶。
                </div>
                
                <div class="paragraph">
                    念汝齒壯矣，無婦助烹茶。
                </div>
                
                <div class="paragraph">
                    父兄亦憐汝，須兒牧犬豭。
                </div>
                
                <div class="paragraph">
                    且伐千章木，贈行當馬檛。
                </div>
                
                <div class="paragraph">
                    贏糧果後時，定隨八月槎。
                </div>
                
                <div class="paragraph">
                    覺民在林中，丁丁聞兔罝。
                </div>
                
                <div class="paragraph">
                    奉身甚和友，幹父辦咄嗟。
                </div>
                
                <div class="paragraph">
                    臺源吟松籟，先生岸巾紗。
                </div>
                
                <div class="paragraph">
                    留客醉風月，盤筯供柔嘉。
                </div>
                
                <div class="paragraph">
                    仍工朱絲絃，洗心拂奇邪。
                </div>
                
                <div class="paragraph">
                    孤臣發楚調，傾國怨胡笳。
                </div>
                
                <div class="paragraph">
                    把筆學周鼓，字形錐畫沙。
                </div>
                
                <div class="paragraph">
                    詩書乃宿好，不爲蓬生麻。
                </div>
                
                <div class="paragraph">
                    元明祖師禪，妙手發琵琶。
                </div>
                
                <div class="paragraph">
                    已無富貴心，鼓吹一池蛙。
                </div>
                
                <div class="paragraph">
                    天民服農圃，頗復秋斂賒。
                </div>
                
                <div class="paragraph">
                    下田督未耘，入嶺按新畬。
                </div>
                
                <div class="paragraph">
                    悉力輸王賦，至今困生涯。
                </div>
                
                <div class="paragraph">
                    知命叔山徒，爐香嚴佛花。
                </div>
                
                <div class="paragraph">
                    惟思苾芻園，脫冠著袈裟。
                </div>
                
                <div class="paragraph">
                    起家望兩季，佩金蹋朝鞾。
                </div>
                
                <div class="paragraph">
                    嘉魚在南國，宗廟薦鱨鯊。
                </div>
                
                <div class="paragraph">
                    我爲萬夫長，朝論不齒牙。
                </div>
                
                <div class="paragraph">
                    刺頭簿領中，蚤虱廢搔爬。
                </div>
                
                <div class="paragraph">
                    世累已纏縛，官箴易疵瑕。
                </div>
                
                <div class="paragraph">
                    何時煙雨裏，驅羊入金華。
                </div>
                
                <div class="paragraph">
                    遣奴迫王事，不暇學驚蛇。
                </div>
                
        </div>
    </div>
</body>

</html>