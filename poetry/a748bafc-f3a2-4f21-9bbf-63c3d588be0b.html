<!DOCTYPE html>
<html>

<head>
    <title>
        病中書懷呈友人
    </title>
    <meta name="keywords" content="病中書懷呈友人 -- 溫庭筠">
    <meta name="description" content="病中書懷呈友人 -- 溫庭筠">
    <meta property="og:title" content="病中書懷呈友人">
    <meta property="og:url" content="https://vwood.xyz/poetry/a748bafc-f3a2-4f21-9bbf-63c3d588be0b.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            病中書懷呈友人
        </h2>
        <div class="author"><a href="/author/4f928449-a9a4-4678-9506-5dccd98e279d.html" title="溫庭筠" target="_blank">
                溫庭筠
            </a> (唐)
        </div>
        <div class="paragraphs">
            
                <div class="paragraph">
                    逸足皆先路，窮郊獨向隅。
                </div>
                
                <div class="paragraph">
                    頑童逃廣柳，羸馬臥平蕪。
                </div>
                
                <div class="paragraph">
                    黃卷嗟誰問，朱弦偶自娛。
                </div>
                
                <div class="paragraph">
                    鹿鳴皆綴士，雌伏竟非夫。
                </div>
                
                <div class="paragraph">
                    采地荒遺野，爰田失故都。
                </div>
                
                <div class="paragraph">
                    亡羊猶博簺，牧馬倦呼盧。
                </div>
                
                <div class="paragraph">
                    奕世參周祿，承家學魯儒。
                </div>
                
                <div class="paragraph">
                    功庸留劒舃，銘戒在盤盂。
                </div>
                
                <div class="paragraph">
                    經濟懷良畫，行藏識遠圖。
                </div>
                
                <div class="paragraph">
                    未能鳴楚玉，空欲握隋珠。
                </div>
                
                <div class="paragraph">
                    定爲魚緣木，曾因兔守株。
                </div>
                
                <div class="paragraph">
                    五車堆縹帙，三逕闔繩樞。
                </div>
                
                <div class="paragraph">
                    適與羣英集，將期善價沽。
                </div>
                
                <div class="paragraph">
                    葉龍圖夭矯，燕鼠笑胡盧。
                </div>
                
                <div class="paragraph">
                    賦分知前定，寒心畏厚誣。
                </div>
                
                <div class="paragraph">
                    躡塵追慶忌，操劒學班輸。
                </div>
                
                <div class="paragraph">
                    文囿陪多士，神州試大巫。
                </div>
                
                <div class="paragraph">
                    對雖希鼓瑟，名亦濫吹竽。
                </div>
                
                <div class="paragraph">
                    正使猜奔競，何嘗計有無。
                </div>
                
                <div class="paragraph">
                    鎦惔虛訪覓，王霸竟揶揄。
                </div>
                
                <div class="paragraph">
                    市義虛焚券，關譏謾棄繻。
                </div>
                
                <div class="paragraph">
                    至言今信矣，微尚亦悲夫。
                </div>
                
                <div class="paragraph">
                    白雪調歌響，清風樂舞雩。
                </div>
                
                <div class="paragraph">
                    脅肩難黽勉，搔首易嗟吁。
                </div>
                
                <div class="paragraph">
                    角勝非能者，推賢見射乎。
                </div>
                
                <div class="paragraph">
                    兕觥增恐竦，杯水失錙銖。
                </div>
                
                <div class="paragraph">
                    粉垛收丹采，金髇隱僕姑。
                </div>
                
                <div class="paragraph">
                    垂櫜羞盡爵，揚觶辱彎弧。
                </div>
                
                <div class="paragraph">
                    虎拙休言畫，龍希莫學屠。
                </div>
                
                <div class="paragraph">
                    轉蓬隨欵段，耘草闢墁壚。
                </div>
                
                <div class="paragraph">
                    受業鄉名鄭，藏機谷號愚。
                </div>
                
                <div class="paragraph">
                    質文精等貫，琴筑韻相須。
                </div>
                
                <div class="paragraph">
                    築室連中野，誅茅接上腴。
                </div>
                
                <div class="paragraph">
                    葦花綸虎落，松癭鬬欒櫨。
                </div>
                
                <div class="paragraph">
                    靜語鶯相對，閑眠鶴浪俱。
                </div>
                
                <div class="paragraph">
                    蘂多勞蝶翅，香酷墜蜂鬚。
                </div>
                
                <div class="paragraph">
                    芳草迷三島，澄波似五湖。
                </div>
                
                <div class="paragraph">
                    躍魚翻藻荇，愁鷺睡葭蘆。
                </div>
                
                <div class="paragraph">
                    暝洘藏鸂鶒，幽屏臥鷓鴣。
                </div>
                
                <div class="paragraph">
                    苦辛隨蓻殖，甘旨仰樵蘇。
                </div>
                
                <div class="paragraph">
                    笑語空懷橘，窮愁亦據梧。
                </div>
                
                <div class="paragraph">
                    尚能甘半菽，非敢薄生芻。
                </div>
                
                <div class="paragraph">
                    釣石封蒼蘚，芳蹊豔絳跗。
                </div>
                
                <div class="paragraph">
                    樹蘭畦繚繞，穿竹路縈紆。
                </div>
                
                <div class="paragraph">
                    機杼非桑女，林園異木奴。
                </div>
                
                <div class="paragraph">
                    橫竿窺赤鯉，持翳望青鸕。
                </div>
                
                <div class="paragraph">
                    泮水思芹味，琅琊得稻租。
                </div>
                
                <div class="paragraph">
                    杖輕藜擁腫，衣破芰披敷。
                </div>
                
                <div class="paragraph">
                    芳意憂鶗鴂，愁聲覺蟪蛄。
                </div>
                
                <div class="paragraph">
                    短簷喧語燕，高木墮飢鼯。
                </div>
                
                <div class="paragraph">
                    事迫離幽墅，貧牽犯畏途。
                </div>
                
                <div class="paragraph">
                    愛憎防杜摯，悲歎似楊朱。
                </div>
                
                <div class="paragraph">
                    旅食常過衛，羇遊欲渡瀘。
                </div>
                
                <div class="paragraph">
                    塞歌傷督護，邊角思單于。
                </div>
                
                <div class="paragraph">
                    堡戍標槍槊，關河鏁舳艫。
                </div>
                
                <div class="paragraph">
                    威容尊大樹，邢法避秋荼。
                </div>
                
                <div class="paragraph">
                    遠目窮千里，歸心寄九衢。
                </div>
                
                <div class="paragraph">
                    寢甘誠繫滯，漿饋貴睢盱。
                </div>
                
                <div class="paragraph">
                    懷刺名先遠，干時道自孤。
                </div>
                
                <div class="paragraph">
                    齒牙頻激發，簦笈尚崎嶇。
                </div>
                
                <div class="paragraph">
                    蓮府侯門貴，霜臺帝命俞。
                </div>
                
                <div class="paragraph">
                    驥蹄初躡景，鵬翅欲摶扶。
                </div>
                
                <div class="paragraph">
                    寓直廻驄馬，分曹對暝烏。
                </div>
                
                <div class="paragraph">
                    百神歆彷彿，孤竹韻含胡。
                </div>
                
                <div class="paragraph">
                    鳳闕分班立，鵷行竦劒趨。
                </div>
                
                <div class="paragraph">
                    觸邪承密勿，持法奉訏謨。
                </div>
                
                <div class="paragraph">
                    鳴玉鏘登降，衡牙嚮曳婁。
                </div>
                
                <div class="paragraph">
                    祀親和氏璧，香近博山鑪。
                </div>
                
                <div class="paragraph">
                    瑞景森瓊樹，輕冰瑩玉壺。
                </div>
                
                <div class="paragraph">
                    豸冠簪鐵柱，螭首對金鋪。
                </div>
                
                <div class="paragraph">
                    內史書千卷，將軍畫一廚。
                </div>
                
                <div class="paragraph">
                    眼明驚氣象，心死伏規模。
                </div>
                
                <div class="paragraph">
                    豈意觀文物，何勞琢碔砆。
                </div>
                
                <div class="paragraph">
                    草肥牧騕褭，苔澀淬昆吾。
                </div>
                
                <div class="paragraph">
                    鄉思巢枝鳥，年華過隙駒。
                </div>
                
                <div class="paragraph">
                    銜恩空抱影，酬德未捐軀。
                </div>
                
                <div class="paragraph">
                    時輩推良友，家聲繼令圖。
                </div>
                
                <div class="paragraph">
                    致身傷短翮，驤首顧疲駑。
                </div>
                
                <div class="paragraph">
                    班馬方齊騖，陳雷亦並驅。
                </div>
                
                <div class="paragraph">
                    昔皆言爾志，今亦畏吾徒。
                </div>
                
                <div class="paragraph">
                    有氣干牛斗，無人辯轆轤。
                </div>
                
                <div class="paragraph">
                    客來斟綠蟻，妻試踏青蚨。
                </div>
                
                <div class="paragraph">
                    積毀方銷骨，微瑕懼掩瑜。
                </div>
                
                <div class="paragraph">
                    蛇矛猶轉戰，魚服自囚拘。
                </div>
                
                <div class="paragraph">
                    欲就欺人事，何能逭鬼誅。
                </div>
                
                <div class="paragraph">
                    是非迷覺夢，行役議秦吳。
                </div>
                
                <div class="paragraph">
                    凜冽風埃慘，蕭條草木枯。
                </div>
                
                <div class="paragraph">
                    低徊傷志氣，蒙犯變肌膚。
                </div>
                
                <div class="paragraph">
                    旅雁唯聞呌，飢鷹不待呼。
                </div>
                
                <div class="paragraph">
                    夢梭拋促織，心繭學蜘蛛。
                </div>
                
                <div class="paragraph">
                    寧復機難料，庸非信未孚。
                </div>
                
                <div class="paragraph">
                    激揚銜箭虎，疑懼聽冰狐。
                </div>
                
                <div class="paragraph">
                    處己將營窟，論心若合符。
                </div>
                
                <div class="paragraph">
                    浪言輝棣萼，何所託葭莩。
                </div>
                
                <div class="paragraph">
                    喬木能求友，危巢莫嚇雛。
                </div>
                
                <div class="paragraph">
                    風華飄領袖，詩禮拜衾繻。
                </div>
                
                <div class="paragraph">
                    欹枕情何苦，同舟道豈殊。
                </div>
                
                <div class="paragraph">
                    放懷親蕙芷，收迹異桑榆。
                </div>
                
                <div class="paragraph">
                    贈遠聊攀柳，栽書欲截蒲。
                </div>
                
                <div class="paragraph">
                    瞻風無限淚，廻首更踟躕。
                </div>
                
        </div>
    </div>
</body>

</html>