<!DOCTYPE html>
<html>

<head>
    <title>
        衰疾幾半月梅事已空杏花亦爛熳矣忽往一觀成古詩三十韵
    </title>
    <meta name="keywords" content="衰疾幾半月梅事已空杏花亦爛熳矣忽往一觀成古詩三十韵 -- 張鎡">
    <meta name="description" content="衰疾幾半月梅事已空杏花亦爛熳矣忽往一觀成古詩三十韵 -- 張鎡">
    <meta property="og:title" content="衰疾幾半月梅事已空杏花亦爛熳矣忽往一觀成古詩三十韵">
    <meta property="og:url" content="https://vwood.xyz/poetry/d0842b68-d9c1-4736-9d2a-fa4fac8dde50.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            衰疾幾半月梅事已空杏花亦爛熳矣忽往一觀成古詩三十韵
        </h2>
        <div class="author"><a href="/author/81cbb723-9ad4-4342-88ff-1923e02e76ba.html" title="張鎡" target="_blank">
                張鎡
            </a> (宋)
        </div>
        <div class="paragraphs">
            
                <div class="paragraph">
                    年前約園梅，梅開主人病。
                </div>
                
                <div class="paragraph">
                    初英僅一窺，旋遭風雨橫。
                </div>
                
                <div class="paragraph">
                    瑰奇耻浪設，收卷歸盡浄。
                </div>
                
                <div class="paragraph">
                    追攀夢中事，詎復形嘯詠。
                </div>
                
                <div class="paragraph">
                    連朝得暄晴，疾勢頓除摒。
                </div>
                
                <div class="paragraph">
                    池西杏盈坡，芬菲想繁競。
                </div>
                
                <div class="paragraph">
                    巾車試移轍，遠睇已輝映。
                </div>
                
                <div class="paragraph">
                    披莊尺許足，領意豈煩更。
                </div>
                
                <div class="paragraph">
                    亭亭喜余顧，笑粲若相迎。
                </div>
                
                <div class="paragraph">
                    瑞錦圍坐幛，晹晶滿空鏡。
                </div>
                
                <div class="paragraph">
                    疇知自心法，本匪生化柄。
                </div>
                
                <div class="paragraph">
                    實虛總一體，曾何有衰盛。
                </div>
                
                <div class="paragraph">
                    斯言忌輕拈，或能惹譏諍。
                </div>
                
                <div class="paragraph">
                    尪孱阻劇賞，得句漫枯硬。
                </div>
                
                <div class="paragraph">
                    非無戀勝交，倉卒費延請。
                </div>
                
                <div class="paragraph">
                    浮生只堪樂，疎慵矧天性。
                </div>
                
                <div class="paragraph">
                    能消屐幾䩫，盍早謀究竟。
                </div>
                
                <div class="paragraph">
                    當年莘野叟，偶爾應三聘。
                </div>
                
                <div class="paragraph">
                    後人循自售，例投俗眼輕。
                </div>
                
                <div class="paragraph">
                    嗟予亦蒙愧，行矣關郡政。
                </div>
                
                <div class="paragraph">
                    零丁門戶責，姑塞先世命。
                </div>
                
                <div class="paragraph">
                    隨群畫紙末，觸目但癡𥋇。
                </div>
                
                <div class="paragraph">
                    事功畧何禆，趍進徒伺偵。
                </div>
                
                <div class="paragraph">
                    樸愚頼堅守，齪齪矜細行。
                </div>
                
                <div class="paragraph">
                    南湖水清兮，魚鳥爭戲泳。
                </div>
                
                <div class="paragraph">
                    相親兩逾載，情分猶季孟。
                </div>
                
                <div class="paragraph">
                    邇來似嫌浼，引退如避穽。
                </div>
                
                <div class="paragraph">
                    花邊主林神，料亦捐愛敬。
                </div>
                
                <div class="paragraph">
                    偷閑兩旬慳，酬應就忙併。
                </div>
                
                <div class="paragraph">
                    速拚醉眠休，人扶那用倩。
                </div>
                
        </div>
    </div>
</body>

</html>