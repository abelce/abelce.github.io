<!DOCTYPE html>
<html>

<head>
    <title>
        觀棋大吟
    </title>
    <meta name="keywords" content="觀棋大吟 -- 邵雍">
    <meta name="description" content="觀棋大吟 -- 邵雍">
    <meta property="og:title" content="觀棋大吟">
    <meta property="og:url" content="https://vwood.xyz/poetry/7d9a7097-93e2-4c44-86be-86385305832c.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            觀棋大吟
        </h2>
        <div class="author"><a href="/author/a8ae684e-b392-4037-ae26-f5040a75c15a.html" title="邵雍" target="_blank">
                邵雍
            </a> (宋)
        </div>
        <div class="paragraphs">
            
                <div class="paragraph">
                    人有精游藝，予嘗觀弈棋。
                </div>
                
                <div class="paragraph">
                    筭餘知造化，著外見幾微。
                </div>
                
                <div class="paragraph">
                    好勝心無已，爭先意不低。
                </div>
                
                <div class="paragraph">
                    當人盡賓主，對面如蠻夷。
                </div>
                
                <div class="paragraph">
                    財利激于衷，喜怒見于頄。
                </div>
                
                <div class="paragraph">
                    生殺在于手，與奪指于頤。
                </div>
                
                <div class="paragraph">
                    戾不殊冰炭，和不侔塤箎。
                </div>
                
                <div class="paragraph">
                    義不及朋友，情不通夫妻。
                </div>
                
                <div class="paragraph">
                    珠玉出懷袖，龍蛇走肝脾。
                </div>
                
                <div class="paragraph">
                    金湯起樽俎，劔戟交幈幃。
                </div>
                
                <div class="paragraph">
                    白晝役鬼神，平地蟠蛟螭。
                </div>
                
                <div class="paragraph">
                    空江響雷雹，陸海誅鯨鯢。
                </div>
                
                <div class="paragraph">
                    寒暑同舒慘，昏明共蔽虧。
                </div>
                
                <div class="paragraph">
                    山河燦於地，星斗會璇璣。
                </div>
                
                <div class="paragraph">
                    因覩輸贏勢，翻驚寵辱蹊。
                </div>
                
                <div class="paragraph">
                    高卑易裁制，返覆難拘羈。
                </div>
                
                <div class="paragraph">
                    心迹既一判，利害不兩提。
                </div>
                
                <div class="paragraph">
                    卷舒當要會，取捨在須斯。
                </div>
                
                <div class="paragraph">
                    智者傷于詐，信者失于椎。
                </div>
                
                <div class="paragraph">
                    真僞之相雜，名實之都隳。
                </div>
                
                <div class="paragraph">
                    得者失之本，福爲禍之梯。
                </div>
                
                <div class="paragraph">
                    乾坤支作訟，離坎變成睽。
                </div>
                
                <div class="paragraph">
                    弧矢相凌犯，言辭共詆欺。
                </div>
                
                <div class="paragraph">
                    何嘗無勝負，未始絕興衰。
                </div>
                
                <div class="paragraph">
                    前日之所是，今日之或非。
                </div>
                
                <div class="paragraph">
                    今日之所强，明日之或羸。
                </div>
                
                <div class="paragraph">
                    以古觀後世，終天露端倪。
                </div>
                
                <div class="paragraph">
                    以今觀往昔，何止乎庖犧。
                </div>
                
                <div class="paragraph">
                    堯舜行揖讓，四凶猶趄趑。
                </div>
                
                <div class="paragraph">
                    湯武援干戈，三老誠有譏。
                </div>
                
                <div class="paragraph">
                    雖臯陶陳謨，而伊周獻規。
                </div>
                
                <div class="paragraph">
                    曾未免矣夫，療骨而傷肌。
                </div>
                
                <div class="paragraph">
                    仁爲名所敗，義爲利所擠。
                </div>
                
                <div class="paragraph">
                    治亂不自己，因革徒從宜。
                </div>
                
                <div class="paragraph">
                    與賢不與子，賢愚生瑕玼。
                </div>
                
                <div class="paragraph">
                    與子不與賢，子孫生瘡痍。
                </div>
                
                <div class="paragraph">
                    或苗民逆命，或有扈阻威。
                </div>
                
                <div class="paragraph">
                    或羿浞起釁，或管蔡造疑。
                </div>
                
                <div class="paragraph">
                    或商人征葛，或周人乘黎。
                </div>
                
                <div class="paragraph">
                    或鳴條振旅，或牧野搴旗。
                </div>
                
                <div class="paragraph">
                    灼見夏臺日，曾照升自陑。
                </div>
                
                <div class="paragraph">
                    安知羑里月，不照逾孟師。
                </div>
                
                <div class="paragraph">
                    厲王奔于彘，幽王死于驪。
                </div>
                
                <div class="paragraph">
                    平王遷于洛，赧王敗于伊。
                </div>
                
                <div class="paragraph">
                    或盟于召陵，或會于黄池。
                </div>
                
                <div class="paragraph">
                    或戰于長岸，或弒于乾谿。
                </div>
                
                <div class="paragraph">
                    或入于鄢郢，或樓于會稽。
                </div>
                
                <div class="paragraph">
                    或屠于大梁，或入于臨淄。
                </div>
                
                <div class="paragraph">
                    五霸共吞噬，七雄相鞭笞。
                </div>
                
                <div class="paragraph">
                    暴秦滅六國，楚漢决雄雌。
                </div>
                
                <div class="paragraph">
                    天盡于有日，地極于無涯。
                </div>
                
                <div class="paragraph">
                    遐邇都包括，縱橫悉指揮。
                </div>
                
                <div class="paragraph">
                    井田方奕奕，兵甲正纍纍。
                </div>
                
                <div class="paragraph">
                    易之以阡陌，畫之以郊畿。
                </div>
                
                <div class="paragraph">
                    銷之以鋒鏑，焚之以書詩。
                </div>
                
                <div class="paragraph">
                    罷侯以置守，强幹而弱枝。
                </div>
                
                <div class="paragraph">
                    重兵棲上郡，長城塹邊陲。
                </div>
                
                <div class="paragraph">
                    自謂磐石固，萬世無已而。
                </div>
                
                <div class="paragraph">
                    迴天于指掌，割地于階墀。
                </div>
                
                <div class="paragraph">
                    視人若螻蟻，用財如沙泥。
                </div>
                
                <div class="paragraph">
                    阿房宮未畢，祖龍車至戲。
                </div>
                
                <div class="paragraph">
                    驪山卒未放，陳涉兵自蘄。
                </div>
                
                <div class="paragraph">
                    灞上心非淺，鴻門氣正滋。
                </div>
                
                <div class="paragraph">
                    咸陽起煙焰，南鄭奮熊羆。
                </div>
                
                <div class="paragraph">
                    人鬼同交錯，風雲共慘凄。
                </div>
                
                <div class="paragraph">
                    項强劉未勝，得鹿莫知誰。
                </div>
                
                <div class="paragraph">
                    約法三章在，收兵五國隨。
                </div>
                
                <div class="paragraph">
                    廟堂成筭重，帷幄坐籌奇。
                </div>
                
                <div class="paragraph">
                    廣武貔貅怒，鴻溝虎豺饑。
                </div>
                
                <div class="paragraph">
                    滎陽留紀信，垓下別虞姬。
                </div>
                
                <div class="paragraph">
                    三傑才方展，千年運正熙。
                </div>
                
                <div class="paragraph">
                    山川舊形勝，日月新光輝。
                </div>
                
                <div class="paragraph">
                    正朔承三統，車書混四維。
                </div>
                
                <div class="paragraph">
                    方隅無割據，窮僻有羈縻。
                </div>
                
                <div class="paragraph">
                    后族爭行日，軍分南北司。
                </div>
                
                <div class="paragraph">
                    當時無佐命，何以救顛隮。
                </div>
                
                <div class="paragraph">
                    百戰方全日，長兵震天垂。
                </div>
                
                <div class="paragraph">
                    豈知巫蠱事，禍起劉屈氂。
                </div>
                
                <div class="paragraph">
                    冢宰司衡日，重明正渺瀰。
                </div>
                
                <div class="paragraph">
                    見危能致命，無忝寄孤遺。
                </div>
                
                <div class="paragraph">
                    劇賊欺孤日，行同狐與貍。
                </div>
                
                <div class="paragraph">
                    宮中凌寡婦，殿上逐嬰兒。
                </div>
                
                <div class="paragraph">
                    龍戰知何所，冰堅正在茲。
                </div>
                
                <div class="paragraph">
                    潰堤雖患水，禦水敢忘堤。
                </div>
                
                <div class="paragraph">
                    東漢重晞日，昆陽屋瓦飛。
                </div>
                
                <div class="paragraph">
                    幽憂新室鬼，狼籍漸臺屍。
                </div>
                
                <div class="paragraph">
                    鄗邑追隆準，新安掃赤眉。
                </div>
                
                <div class="paragraph">
                    再逢火德王，復覩漢官儀。
                </div>
                
                <div class="paragraph">
                    竇鄧緣中饋，閻梁挾牝鷄。
                </div>
                
                <div class="paragraph">
                    經何功殆盡，至董業都糜。
                </div>
                
                <div class="paragraph">
                    河洛少煙火，京都多蒿蔾。
                </div>
                
                <div class="paragraph">
                    長天有鳥度，白骨無人悲。
                </div>
                
                <div class="paragraph">
                    城有隍須復，羊無血可刲。
                </div>
                
                <div class="paragraph">
                    大厦之將顛，非一木可支。
                </div>
                
                <div class="paragraph">
                    孟德提先手，仲謀藉世資。
                </div>
                
                <div class="paragraph">
                    玄德志不遂，竟終于涕洟。
                </div>
                
                <div class="paragraph">
                    西晉尚清談，大計懸品題。
                </div>
                
                <div class="paragraph">
                    婦人執國命，骨肉生癘疵。
                </div>
                
                <div class="paragraph">
                    二主蒙霜露，五胡犯鼎彝。
                </div>
                
                <div class="paragraph">
                    世無管夷吾，令人重歔欷。
                </div>
                
                <div class="paragraph">
                    廣陌羌塵合，中州胡馬嘶。
                </div>
                
                <div class="paragraph">
                    龍光射牛斗，日影化虹蜺。
                </div>
                
                <div class="paragraph">
                    闢草來洛汭，墾田趨江湄。
                </div>
                
                <div class="paragraph">
                    二百有四年，方駕而并馳。
                </div>
                
                <div class="paragraph">
                    東晉分南尾，時或産靈芝。
                </div>
                
                <div class="paragraph">
                    凡經五改命，至陳卒昌隋。
                </div>
                
                <div class="paragraph">
                    國破西風暮，城荒春草萋。
                </div>
                
                <div class="paragraph">
                    長江空滿目，行客浪沾衣。
                </div>
                
                <div class="paragraph">
                    後魏開北首，孝文幾緝綏。
                </div>
                
                <div class="paragraph">
                    河陰旋有變，國分爲東西。
                </div>
                
                <div class="paragraph">
                    爾朱奪高氏，宇文滅北齊。
                </div>
                
                <div class="paragraph">
                    及隋始併陳，四海爲藩籬。
                </div>
                
                <div class="paragraph">
                    泛汴公私匱，征遼士卒疲。
                </div>
                
                <div class="paragraph">
                    有身皆厭苦，無口不嗟咨。
                </div>
                
                <div class="paragraph">
                    處處稱年號，人人思亂離。
                </div>
                
                <div class="paragraph">
                    中原未有主，誰識非鹿麋。
                </div>
                
                <div class="paragraph">
                    千一難知日，天人相與期。
                </div>
                
                <div class="paragraph">
                    龍騰則雲靄，虎步則風凄。
                </div>
                
                <div class="paragraph">
                    母后專朝日，相仍紊宮闈。
                </div>
                
                <div class="paragraph">
                    可嗟桓彥範，不殺武三思。
                </div>
                
                <div class="paragraph">
                    繡嶺喧歌舞，漁陽動鼓鼙。
                </div>
                
                <div class="paragraph">
                    太平其可傲，徒罪一楊妃。
                </div>
                
                <div class="paragraph">
                    劒閣離天日，潼關漏虎貔。
                </div>
                
                <div class="paragraph">
                    兩京皆覆沒，九廟咸傾欹。
                </div>
                
                <div class="paragraph">
                    樂極則悲至，恩交則害携。
                </div>
                
                <div class="paragraph">
                    事無可柰何，舉目誰與比。
                </div>
                
                <div class="paragraph">
                    自此藩方盛，都無臣子祗。
                </div>
                
                <div class="paragraph">
                    恃功而不朝，討賊以爲詞。
                </div>
                
                <div class="paragraph">
                    各擁部兵盛，誰憐王室卑。
                </div>
                
                <div class="paragraph">
                    邀朝廷姑息，觀社稷安危。
                </div>
                
                <div class="paragraph">
                    攻取非君命，誅求本自肥。
                </div>
                
                <div class="paragraph">
                    乘輿時播越，扈從或參差。
                </div>
                
                <div class="paragraph">
                    尾大知難運，鞭長豈易麾。
                </div>
                
                <div class="paragraph">
                    長姦憂必至，養虎害終貽。
                </div>
                
                <div class="paragraph">
                    國步何顛沛，君心空忸怩。
                </div>
                
                <div class="paragraph">
                    時來花爛漫，勢去葉離披。
                </div>
                
                <div class="paragraph">
                    十姓分中夏，五家遞通逵。
                </div>
                
                <div class="paragraph">
                    徒明星有爛，但東方未晞。
                </div>
                
                <div class="paragraph">
                    纔返長蘆鎮，旋驅胡柳陂。
                </div>
                
                <div class="paragraph">
                    絳霄兵自取，玄武火何癡。
                </div>
                
                <div class="paragraph">
                    中渡降堪罪，欒城死可嗤。
                </div>
                
                <div class="paragraph">
                    太原朝見入，劉子夕聞啼。
                </div>
                
                <div class="paragraph">
                    事體重重別，人情旋旋移。
                </div>
                
                <div class="paragraph">
                    棄灰猶隠火，朽骨尚稱龜。
                </div>
                
                <div class="paragraph">
                    譎詐多陰中，艱憂常自罹。
                </div>
                
                <div class="paragraph">
                    撓防膚革易，患救腹心遲。
                </div>
                
                <div class="paragraph">
                    語禍不旋踵，言傷浪噬臍。
                </div>
                
                <div class="paragraph">
                    欲升還隕落，將墜却扶持。
                </div>
                
                <div class="paragraph">
                    瞑眩人皆惡，康寧世共晞。
                </div>
                
                <div class="paragraph">
                    須能蠲重疾，始可謂良醫。
                </div>
                
                <div class="paragraph">
                    久廢田磽確，難行路險巇。
                </div>
                
                <div class="paragraph">
                    不逄真主出，何以見施爲。
                </div>
                
                <div class="paragraph">
                    家國邅迍極，君臣際會稀。
                </div>
                
                <div class="paragraph">
                    上天生假手，我宋遂開基。
                </div>
                
                <div class="paragraph">
                    睿筭隨方設，群豪引領歸。
                </div>
                
                <div class="paragraph">
                    迄今百餘載，兵革民不知。
                </div>
                
                <div class="paragraph">
                    成敗須歸命，興亡自繫時。
                </div>
                
                <div class="paragraph">
                    天機不常設，國手無常施。
                </div>
                
                <div class="paragraph">
                    往事都陳跡，前書略可依。
                </div>
                
                <div class="paragraph">
                    比觀之博弈，不差乎毫釐。
                </div>
                
                <div class="paragraph">
                    消長天旋運，陰陽道範圍。
                </div>
                
                <div class="paragraph">
                    吉凶人變化，動靜事樞機。
                </div>
                
                <div class="paragraph">
                    疾走者先顛，遲茂者後萎。
                </div>
                
                <div class="paragraph">
                    與其交受害，不若兩忘之。
                </div>
                
                <div class="paragraph">
                    求魚必以筌，獲兔必以罤。
                </div>
                
                <div class="paragraph">
                    得之不能忘，羊質而虎皮。
                </div>
                
                <div class="paragraph">
                    道大聞老子，才難語仲尼。
                </div>
                
                <div class="paragraph">
                    造形能自悟，當局豈憂迷。
                </div>
                
                <div class="paragraph">
                    黑白焉能浼，死生奚足猗。
                </div>
                
                <div class="paragraph">
                    應機如破的，迎刃不容絲。
                </div>
                
                <div class="paragraph">
                    勿訝傍人笑，休防冷眼窺。
                </div>
                
                <div class="paragraph">
                    既能通妙用，何必患多岐。
                </div>
                
                <div class="paragraph">
                    同道道亦得，先天天弗違。
                </div>
                
                <div class="paragraph">
                    窮理以盡性，放言而遣辭。
                </div>
                
                <div class="paragraph">
                    視外方知簡，聽餘始識希。
                </div>
                
                <div class="paragraph">
                    大羹無以和，玄酒莫能灕。
                </div>
                
                <div class="paragraph">
                    上兵不可伐，巧曆不可推。
                </div>
                
                <div class="paragraph">
                    善言不可道，逸駕不可追。
                </div>
                
                <div class="paragraph">
                    兄弟專乎愛，父子主于慈。
                </div>
                
                <div class="paragraph">
                    天下亦可授，此著不可私。
                </div>
                
        </div>
    </div>
</body>

</html>