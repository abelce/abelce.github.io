<!DOCTYPE html>
<html>

<head>
    <title>
        秦碑一紙并古詩呈王梅溪太守
    </title>
    <meta name="keywords" content="秦碑一紙并古詩呈王梅溪太守 -- 梁安世">
    <meta name="description" content="秦碑一紙并古詩呈王梅溪太守 -- 梁安世">
    <meta property="og:title" content="秦碑一紙并古詩呈王梅溪太守">
    <meta property="og:url" content="https://vwood.xyz/poetry/07311fdb-6d53-4190-aba9-dfc7680aaba3.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            秦碑一紙并古詩呈王梅溪太守
        </h2>
        <div class="author"><a href="/author/85f9ba76-d020-4c33-ad49-9c8c6088ba52.html" title="梁安世" target="_blank">
                梁安世
            </a> (宋)
        </div>
        <div class="paragraphs">
            
                <div class="paragraph">
                    公生博物好奇古，勸我搜求秦望碑。
                </div>
                
                <div class="paragraph">
                    我來稽陰且三載，夢寐絕頂雲俱馳。
                </div>
                
                <div class="paragraph">
                    事非近代問父老，鼻祖已來猶不知。
                </div>
                
                <div class="paragraph">
                    或云其山多虎狼，囦湫罅井蟠蛟螭。
                </div>
                
                <div class="paragraph">
                    魍魎木客忌人到，陰霾賊霧迷羊歧。
                </div>
                
                <div class="paragraph">
                    樵夫懸磴懼失勢，一落萬丈誰能支。
                </div>
                
                <div class="paragraph">
                    吾意此如鍾乳穴，民昔畏擾相譸欺。
                </div>
                
                <div class="paragraph">
                    曩時山東之罘石，磅砰入海無津涯。
                </div>
                
                <div class="paragraph">
                    固知秦人遊戲餘，非民之利寧一時。
                </div>
                
                <div class="paragraph">
                    暇日登臨雲門寺，僧曰若耶溪上奇。
                </div>
                
                <div class="paragraph">
                    山曰何山勢最峻，丹鶴夜宿天孫枝。
                </div>
                
                <div class="paragraph">
                    南望天臺西錢唐，下視峰岫如羣兒。
                </div>
                
                <div class="paragraph">
                    李斯篆書真刻本，昔人避亂此見之。
                </div>
                
                <div class="paragraph">
                    裹糧遂偕墨工往，扳崖貫木如鹿麋。
                </div>
                
                <div class="paragraph">
                    舉觴酹酒山之神，千古呵護煩神司。
                </div>
                
                <div class="paragraph">
                    銷鑠僅存三尺許，龜趺就鑿山石爲。
                </div>
                
                <div class="paragraph">
                    剜苔剔蘚隨手剝，面節背角摧霜皮。
                </div>
                
                <div class="paragraph">
                    老龍脫甲蛇解蛻，鋪紙拭墨漫披離。
                </div>
                
                <div class="paragraph">
                    收藏入袖恍若失，遐想往昔還嗟咨。
                </div>
                
                <div class="paragraph">
                    我聞太古功德盛，鋪寫不盡乾坤儀。
                </div>
                
                <div class="paragraph">
                    詩書紙上自不朽，金石還有磨滅期。
                </div>
                
                <div class="paragraph">
                    秦皇不慕仁義業，直謂堯舜猶瑕疵。
                </div>
                
                <div class="paragraph">
                    焚書欲蓋前代美，寧聞伏生傳有頤。
                </div>
                
                <div class="paragraph">
                    後生不廢丞相書，歌頌雖在皆浮辭。
                </div>
                
                <div class="paragraph">
                    惜哉此紙無一畫，欲記存亡人應嗤。
                </div>
                
                <div class="paragraph">
                    他年好事繼追訪，姑願首尾觀吾詩。
                </div>
                
        </div>
    </div>
</body>

</html>