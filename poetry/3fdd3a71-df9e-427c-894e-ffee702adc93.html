<!DOCTYPE html>
<html>

<head>
    <title>
        魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之微旨也
    </title>
    <meta name="keywords" content="魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之微旨也 -- 皮日休">
    <meta name="description" content="魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之微旨也 -- 皮日休">
    <meta property="og:title" content="魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之微旨也">
    <meta property="og:url" content="https://vwood.xyz/poetry/3fdd3a71-df9e-427c-894e-ffee702adc93.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之微旨也
        </h2>
        <div class="author"><a href="/author/3dec908f-7d1d-4405-93ce-35b1e429debd.html" title="皮日休" target="_blank">
                皮日休
            </a> (唐)
        </div>
        <div class="paragraphs">
            
                <div class="paragraph">
                    三辰至精氣，生自蒼頡前。
                </div>
                
                <div class="paragraph">
                    粵從有文字，精氣銖於緜。
                </div>
                
                <div class="paragraph">
                    所以楊墨後，文詞縱橫顛。
                </div>
                
                <div class="paragraph">
                    元狩富材術，建安儼英賢。
                </div>
                
                <div class="paragraph">
                    厥祀四百餘，作者如排穿。
                </div>
                
                <div class="paragraph">
                    五馬渡江日，羣魚食蒲年。
                </div>
                
                <div class="paragraph">
                    大風蕩天地，萬陣黃鬚羶。
                </div>
                
                <div class="paragraph">
                    縱有命世才，不如一空弮。
                </div>
                
                <div class="paragraph">
                    後至陳隋世，得之拘且緛。
                </div>
                
                <div class="paragraph">
                    太浮如瀲灩，太細如蚳蝝。
                </div>
                
                <div class="paragraph">
                    太亂如靡靡，太輕如芊芊。
                </div>
                
                <div class="paragraph">
                    流之爲䣱醟，變之爲游畋。
                </div>
                
                <div class="paragraph">
                    百足雖云衆，不救殺馬蚿。
                </div>
                
                <div class="paragraph">
                    君臣作降虜，北走如㺦猭。
                </div>
                
                <div class="paragraph">
                    所以文字妖，致其國朝遷。
                </div>
                
                <div class="paragraph">
                    吾唐革其弊，取士將科縣。
                </div>
                
                <div class="paragraph">
                    文星下爲人，洪秀密於緶。
                </div>
                
                <div class="paragraph">
                    大開紫宸扉，來者皆詳延。
                </div>
                
                <div class="paragraph">
                    日晏朝不罷，龍姿歡𨌈𨌈。
                </div>
                
                <div class="paragraph">
                    於焉周道反，由是秦法悛。
                </div>
                
                <div class="paragraph">
                    射洪陳子昂，其聲亦喧闐。
                </div>
                
                <div class="paragraph">
                    惜哉不得時，將奮猶拘攣。
                </div>
                
                <div class="paragraph">
                    玉壘李太白，銅堤孟浩然。
                </div>
                
                <div class="paragraph">
                    李寬包堪輿，孟澹擬漪漣。
                </div>
                
                <div class="paragraph">
                    埋骨采石壙，留神鹿門埏。
                </div>
                
                <div class="paragraph">
                    俾其羇旅死，實覺天地孱。
                </div>
                
                <div class="paragraph">
                    猗與子美思，不盡如轉輇。
                </div>
                
                <div class="paragraph">
                    縱爲三十車，一字不可捐。
                </div>
                
                <div class="paragraph">
                    既作風雅主，遂司歌詠權。
                </div>
                
                <div class="paragraph">
                    誰知耒陽土，埋却真神仙。
                </div>
                
                <div class="paragraph">
                    當於李杜際，名輩或泝沿。
                </div>
                
                <div class="paragraph">
                    良御非異馬，由弓非他弦。
                </div>
                
                <div class="paragraph">
                    其物無同異，其人有媸妍。
                </div>
                
                <div class="paragraph">
                    自開元至今，宗社紛如煙。
                </div>
                
                <div class="paragraph">
                    爽若沆瀣英，高如崑崙巔。
                </div>
                
                <div class="paragraph">
                    百家囂浮說，諸子率寓篇。
                </div>
                
                <div class="paragraph">
                    築之爲京觀，解之爲牲牷。
                </div>
                
                <div class="paragraph">
                    各持天地維，率意東西牽。
                </div>
                
                <div class="paragraph">
                    競抵元化首，爭扼真宰咽。
                </div>
                
                <div class="paragraph">
                    或作制誥藪，或爲宮體淵。
                </div>
                
                <div class="paragraph">
                    或堪被金石，或可投花鈿。
                </div>
                
                <div class="paragraph">
                    或爲輿隸唱，或被兒童憐。
                </div>
                
                <div class="paragraph">
                    烏壘虜亦寫，雞林夷爭傳。
                </div>
                
                <div class="paragraph">
                    披揭覆載樞，捭闔神異鍵。
                </div>
                
                <div class="paragraph">
                    力拋尾閭立，思軋大塊旋。
                </div>
                
                <div class="paragraph">
                    降氣或若虹，耀影或如{艹/冖/殘}。
                </div>
                
                <div class="paragraph">
                    萬象瘡復痏，百靈瘠且{疒}。
                </div>
                
                <div class="paragraph">
                    謂乎數十公，筆若明堂椽。
                </div>
                
                <div class="paragraph">
                    其中有擬者，不絕當如綖。
                </div>
                
                <div class="paragraph">
                    齊驅不讓策，竝駕或爭駢。
                </div>
                
                <div class="paragraph">
                    所以吾唐風，直將三代甄。
                </div>
                
                <div class="paragraph">
                    被此文物盛，由乎聲詩宣。
                </div>
                
                <div class="paragraph">
                    采彼風人謠，輶軒輕似鸇。
                </div>
                
                <div class="paragraph">
                    麗者固不捨，鄙者亦爲銓。
                </div>
                
                <div class="paragraph">
                    其中有鑾戒，一一堪雕鐫。
                </div>
                
                <div class="paragraph">
                    乙夜以觀之，吾君無釋焉。
                </div>
                
                <div class="paragraph">
                    遂命大司樂，度之如星躔。
                </div>
                
                <div class="paragraph">
                    播於樂府中，俾爲萬代蠲。
                </div>
                
                <div class="paragraph">
                    吹彼圓丘竹，誦茲清廟弦。
                </div>
                
                <div class="paragraph">
                    不惟娛列祖，兼可格上玄。
                </div>
                
                <div class="paragraph">
                    粵予何爲者，生自江海壖。
                </div>
                
                <div class="paragraph">
                    騃騃自總角，不甘耕一壥。
                </div>
                
                <div class="paragraph">
                    諸昆指倉庫，謂我死道邊。
                </div>
                
                <div class="paragraph">
                    何爲不力農，稽古真可嘕。
                </div>
                
                <div class="paragraph">
                    遂與襏襫著，兼之籉笠全。
                </div>
                
                <div class="paragraph">
                    風吹蔓草花，颯颯盈荒田。
                </div>
                
                <div class="paragraph">
                    老牛瞪不行，力弱誰能鞭。
                </div>
                
                <div class="paragraph">
                    乃將耒與耜，竝換槧與鉛。
                </div>
                
                <div class="paragraph">
                    閱彼圖籍肆，致之千百編。
                </div>
                
                <div class="paragraph">
                    攜將入蘇嶺，不就無出緣。
                </div>
                
                <div class="paragraph">
                    堆書塞低屋，添硯涸小泉。
                </div>
                
                <div class="paragraph">
                    對燈任髻爇，馮案從肘研。
                </div>
                
                <div class="paragraph">
                    苟無切玉刀，難除指上胼。
                </div>
                
                <div class="paragraph">
                    爾來五寒暑，試藝稱精專。
                </div>
                
                <div class="paragraph">
                    昌黎道未著，文教如欲騫。
                </div>
                
                <div class="paragraph">
                    其中有聲病，於我如𦧝𦧴。
                </div>
                
                <div class="paragraph">
                    是敢驅頹波，歸之於大川。
                </div>
                
                <div class="paragraph">
                    其文如可用，不敢佞與便。
                </div>
                
                <div class="paragraph">
                    明水在稾秸，太羹臨豆籩。
                </div>
                
                <div class="paragraph">
                    將來示時人，䝟貐垂饞涎。
                </div>
                
                <div class="paragraph">
                    亦或尚華縟，亦曾爲便嬛。
                </div>
                
                <div class="paragraph">
                    亦能制灝灝，亦解攻翩翩。
                </div>
                
                <div class="paragraph">
                    唯思逢陣敵，與彼爭後先。
                </div>
                
                <div class="paragraph">
                    避兵入句吳，窮悴祗自跧。
                </div>
                
                <div class="paragraph">
                    平原陸夫子，投刺來翩躚。
                </div>
                
                <div class="paragraph">
                    開卷讀數行，爲之加敬虔。
                </div>
                
                <div class="paragraph">
                    忽窮一兩首，反顧唯曲拳。
                </div>
                
                <div class="paragraph">
                    始來遺巾幗，乃敢排戈鋋。
                </div>
                
                <div class="paragraph">
                    或爲拔幟走，或遭劘壘還。
                </div>
                
                <div class="paragraph">
                    不能收亂轍，豈暇重爲篿。
                </div>
                
                <div class="paragraph">
                    雖然未三北，亦可輸千鐉。
                </div>
                
                <div class="paragraph">
                    向來說文字，爾汝名可聯。
                </div>
                
                <div class="paragraph">
                    聖人病歿世，不患窮而蹎。
                </div>
                
                <div class="paragraph">
                    我未九品位，君無一囊錢。
                </div>
                
                <div class="paragraph">
                    相逢得何事，兩籠酬戲牋。
                </div>
                
                <div class="paragraph">
                    無顏解媮合，底事居冗員。
                </div>
                
                <div class="paragraph">
                    方知萬鍾祿，不博五湖船。
                </div>
                
                <div class="paragraph">
                    夷[險]但明月，死生應白蓮。
                </div>
                
                <div class="paragraph">
                    吟餘凭几飲，釣罷偎蓑眠。
                </div>
                
                <div class="paragraph">
                    終拋峴山業，相共此留連。
                </div>
                
        </div>
    </div>
</body>

</html>