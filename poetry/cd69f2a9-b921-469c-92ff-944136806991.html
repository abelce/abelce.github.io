<!DOCTYPE html>
<html>

<head>
    <title>
        贈趙排岸兼簡汪尉
    </title>
    <meta name="keywords" content="贈趙排岸兼簡汪尉 -- 陳造">
    <meta name="description" content="贈趙排岸兼簡汪尉 -- 陳造">
    <meta property="og:title" content="贈趙排岸兼簡汪尉">
    <meta property="og:url" content="https://vwood.xyz/poetry/cd69f2a9-b921-469c-92ff-944136806991.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            贈趙排岸兼簡汪尉
        </h2>
        <div class="author"><a href="/author/6ba60a14-099a-45ba-9007-5375639b6d6c.html" title="陳造" target="_blank">
                陳造
            </a> (宋)
        </div>
        <div class="paragraphs">
            
                <div class="paragraph">
                    二年俛眉簿書俗，分無足音到空谷。
                </div>
                
                <div class="paragraph">
                    趙侯縹緲塵外人，肯艤歸舟問幽獨。
                </div>
                
                <div class="paragraph">
                    冰壺炯炯當九秋，巖電熠熠懸雙目。
                </div>
                
                <div class="paragraph">
                    小家樽俎解咄嗟，卷褥或能營酒肉。
                </div>
                
                <div class="paragraph">
                    從容不待投轄留，坐來屢跋銅盤燭。
                </div>
                
                <div class="paragraph">
                    酒酣辭鋒不受觸，脫手詩成驚破竹。
                </div>
                
                <div class="paragraph">
                    雄才偉論兩超絕，磊嵬大稱此腰腹。
                </div>
                
                <div class="paragraph">
                    定多欬唾到銀筆，自可風標藏畫軸。
                </div>
                
                <div class="paragraph">
                    別去日月詎幾餘，豐悴真成手翻覆。
                </div>
                
                <div class="paragraph">
                    慈烏絕哺心糜碎，脊令斷行淚陸續。
                </div>
                
                <div class="paragraph">
                    化兒與人底異情，念君胡寧耐荼毒。
                </div>
                
                <div class="paragraph">
                    詩腸祇作饑雷吼，譚舌未免窮塗哭。
                </div>
                
                <div class="paragraph">
                    肉割鷺股竟何補，書憑雁翼慚虛辱。
                </div>
                
                <div class="paragraph">
                    退之方急一簞食，少陵徒思萬間屋。
                </div>
                
                <div class="paragraph">
                    語追競病代舍寬，王將軍家祿千斛。
                </div>
                
                <div class="paragraph">
                    奮蜚行矣君有待，否泰更之吾已熟。
                </div>
                
                <div class="paragraph">
                    豈容步仞局赤驥，會見青冥上黄鵠。
                </div>
                
                <div class="paragraph">
                    奉川之汪乖崖上，有粟如阜金如粟。
                </div>
                
                <div class="paragraph">
                    載寬縣籍償丁算，長與饑民共年穀。
                </div>
                
                <div class="paragraph">
                    一牛鳴地監河侯，盍令顔闔能饘粥。
                </div>
                
        </div>
    </div>
</body>

</html>