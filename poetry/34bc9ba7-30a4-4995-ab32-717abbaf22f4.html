<!DOCTYPE html>
<html>

<head>
    <title>
        投連泉州顯學五十韻
    </title>
    <meta name="keywords" content="投連泉州顯學五十韻 -- 曹勛">
    <meta name="description" content="投連泉州顯學五十韻 -- 曹勛">
    <meta property="og:title" content="投連泉州顯學五十韻">
    <meta property="og:url" content="https://vwood.xyz/poetry/34bc9ba7-30a4-4995-ab32-717abbaf22f4.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            投連泉州顯學五十韻
        </h2>
        <div class="author"><a href="/author/ca231108-6e0f-46ee-bf48-dd65b205d3d0.html" title="曹勛" target="_blank">
                曹勛
            </a> (宋)
        </div>
        <div class="paragraphs">
            
                <div class="paragraph">
                    某也多奇蹇，艱難已十年。
                </div>
                
                <div class="paragraph">
                    素風惟汗簡，生計只韋編。
                </div>
                
                <div class="paragraph">
                    先業雖殊軌，時流幸比肩。
                </div>
                
                <div class="paragraph">
                    固窮心尚壯，鼓勇氣無前。
                </div>
                
                <div class="paragraph">
                    念昔時方阨，居懷影自憐。
                </div>
                
                <div class="paragraph">
                    廟堂蜂蠆毒，宮闕犬羊羶。
                </div>
                
                <div class="paragraph">
                    胡騎南趨楚，天皇北狩燕。
                </div>
                
                <div class="paragraph">
                    六龍塵黯淡，二聖淚潺湲。
                </div>
                
                <div class="paragraph">
                    故國人何在，新君信未傳。
                </div>
                
                <div class="paragraph">
                    自陳心膽大，肯避虎狼先。
                </div>
                
                <div class="paragraph">
                    落日幽都路，西風易水壖。
                </div>
                
                <div class="paragraph">
                    珥璫金不暗，睿札墨仍鮮。
                </div>
                
                <div class="paragraph">
                    間道逃穹帳，開緘徹御筵。
                </div>
                
                <div class="paragraph">
                    第知從聖化，寧復較騰騫。
                </div>
                
                <div class="paragraph">
                    寵錫蒙天造，兵戎付路權。
                </div>
                
                <div class="paragraph">
                    危言乖上相，邏職俾南泉。
                </div>
                
                <div class="paragraph">
                    復記丹陽渡，初移御座船。
                </div>
                
                <div class="paragraph">
                    孤城逃守令，衂陣擁戈鋋。
                </div>
                
                <div class="paragraph">
                    法駕方登頓，生民豈保全。
                </div>
                
                <div class="paragraph">
                    嬰城因率爾，拔劍意茫然。
                </div>
                
                <div class="paragraph">
                    軍旅增提振，囷儲不棄捐。
                </div>
                
                <div class="paragraph">
                    詔封霑錄用，師氣亦周旋。
                </div>
                
                <div class="paragraph">
                    部領終如舊，奔馳信有緣。
                </div>
                
                <div class="paragraph">
                    萱庭方舞綵，紼序忽終天。
                </div>
                
                <div class="paragraph">
                    遽見炎凉變，悲隨節物遷。
                </div>
                
                <div class="paragraph">
                    故園愁緒外，歸橐淚痕邊。
                </div>
                
                <div class="paragraph">
                    朋舊仍稀闊，饑寒念接連。
                </div>
                
                <div class="paragraph">
                    豈惟裘已敝，政坐履長穿。
                </div>
                
                <div class="paragraph">
                    塵土千山道，風濤萬仞淵。
                </div>
                
                <div class="paragraph">
                    輿臺俱偃蹇，鞍馬亦迍邅。
                </div>
                
                <div class="paragraph">
                    茲幸提封肅，方依刺史賢。
                </div>
                
                <div class="paragraph">
                    宣恩持閫寄，持橐下班聯。
                </div>
                
                <div class="paragraph">
                    日煖黄龍北，風遲紫帽巔。
                </div>
                
                <div class="paragraph">
                    五兵咸內戢，千雉即中堅。
                </div>
                
                <div class="paragraph">
                    廡屋除餘壤，榕陰上故烟。
                </div>
                
                <div class="paragraph">
                    既能防勇鬭，誰敢闕緡錢。
                </div>
                
                <div class="paragraph">
                    黠吏俱冥迹，虛詞詎得專。
                </div>
                
                <div class="paragraph">
                    禦流先治栰，發僞不輕蠲。
                </div>
                
                <div class="paragraph">
                    燕寢鈴無響，虛庭草有芊。
                </div>
                
                <div class="paragraph">
                    盡欣新政下，一洗宿疴痊。
                </div>
                
                <div class="paragraph">
                    皂蓋聊均佚，神舟艤濟川。
                </div>
                
                <div class="paragraph">
                    藩維隨振舉，風日遂清妍。
                </div>
                
                <div class="paragraph">
                    只恐三台近，行看一札宣。
                </div>
                
                <div class="paragraph">
                    第功宜玉带，歸照稱金蓮。
                </div>
                
                <div class="paragraph">
                    徑入雲臺仗，宜陳述職篇。
                </div>
                
                <div class="paragraph">
                    泉人心戀戀，閩部思綿綿。
                </div>
                
                <div class="paragraph">
                    內顧茲緣病，趨承失備員。
                </div>
                
                <div class="paragraph">
                    但能懷惠養，愧不預櫜鞬。
                </div>
                
                <div class="paragraph">
                    恐後瞻依便，先伸梗槩虔。
                </div>
                
                <div class="paragraph">
                    秉鈞今有待，拱手聽陶甄。
                </div>
                
        </div>
    </div>
</body>

</html>