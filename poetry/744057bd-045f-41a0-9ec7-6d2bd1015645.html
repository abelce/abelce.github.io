<!DOCTYPE html>
<html>

<head>
    <title>
        送鄭無忌南歸
    </title>
    <meta name="keywords" content="送鄭無忌南歸 -- 蘇頌">
    <meta name="description" content="送鄭無忌南歸 -- 蘇頌">
    <meta property="og:title" content="送鄭無忌南歸">
    <meta property="og:url" content="https://vwood.xyz/poetry/744057bd-045f-41a0-9ec7-6d2bd1015645.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            送鄭無忌南歸
        </h2>
        <div class="author"><a href="/author/45097015-23f4-425a-83bb-e2e841d1a69b.html" title="蘇頌" target="_blank">
                蘇頌
            </a> (宋)
        </div>
        <div class="paragraphs">
            
                <div class="paragraph">
                    我家本南閩，處世若羈寓。
                </div>
                
                <div class="paragraph">
                    侍親從宦遊，東西遷者屢。
                </div>
                
                <div class="paragraph">
                    因循歷年載，未識南中路。
                </div>
                
                <div class="paragraph">
                    間歲至都城，始與里儒遇。
                </div>
                
                <div class="paragraph">
                    嘗聞閩中奇，英雋所叢聚。
                </div>
                
                <div class="paragraph">
                    山川降靈氣，稟肖時魁梧。
                </div>
                
                <div class="paragraph">
                    往在祥符中，黄李稱獨步。
                </div>
                
                <div class="paragraph">
                    當時盛文物，在廷充振鷺。
                </div>
                
                <div class="paragraph">
                    二子簉其間，軒軒並鑣驅。
                </div>
                
                <div class="paragraph">
                    得志何所如，康莊躍騏馵。
                </div>
                
                <div class="paragraph">
                    時文變新律，高辭無累句。
                </div>
                
                <div class="paragraph">
                    人傳幼婦碑，朝奏客卿賦。
                </div>
                
                <div class="paragraph">
                    奇器擅珪璧，至音有韶濩。
                </div>
                
                <div class="paragraph">
                    當宁喜同時，士林爭景附。
                </div>
                
                <div class="paragraph">
                    淵澄或無魚，木秀乃生蠹。
                </div>
                
                <div class="paragraph">
                    嗟哉士之賢，入朝嘗見惡。
                </div>
                
                <div class="paragraph">
                    叔才亦稍遷，秘書觀四庫。
                </div>
                
                <div class="paragraph">
                    命窮時不偶，伶仃獨翁孺。
                </div>
                
                <div class="paragraph">
                    名雖鼎甲貴，官止塵勞污。
                </div>
                
                <div class="paragraph">
                    蹉跎三十年，困躓卒顛仆。
                </div>
                
                <div class="paragraph">
                    伊予生後時，舉頸徒企慕。
                </div>
                
                <div class="paragraph">
                    鄭子乃其甥，肖貌何穎悟。
                </div>
                
                <div class="paragraph">
                    讀書博而詳，偉詞亦能鑄。
                </div>
                
                <div class="paragraph">
                    朅來至京國，首與予款晤。
                </div>
                
                <div class="paragraph">
                    吾嘗念古昔，人賢猶愛樹。
                </div>
                
                <div class="paragraph">
                    况遇賢之出，何必緣雅素。
                </div>
                
                <div class="paragraph">
                    從遊遂無間，往來靡常度。
                </div>
                
                <div class="paragraph">
                    近遭試秋官，報罷不知故。
                </div>
                
                <div class="paragraph">
                    飄飄嘆窮途，歸橐不能具。
                </div>
                
                <div class="paragraph">
                    當路少知己，腹心誰可布。
                </div>
                
                <div class="paragraph">
                    我嗟近世人，齪齪何足數。
                </div>
                
                <div class="paragraph">
                    見善不能舉，徒然用烋噢。
                </div>
                
                <div class="paragraph">
                    士有處憂困，豈嘗一蒙顧。
                </div>
                
                <div class="paragraph">
                    勸君自求己，何用頻齟齬。
                </div>
                
                <div class="paragraph">
                    還家樂詩書，養心益堅固。
                </div>
                
                <div class="paragraph">
                    無因一傷手，乃欲改前措。
                </div>
                
                <div class="paragraph">
                    澤豹未成文，尚能隠深霧。
                </div>
                
                <div class="paragraph">
                    齊禽戢其翼，久亦蒙傅羽。
                </div>
                
                <div class="paragraph">
                    况子氣方剛，丁辰年未暮。
                </div>
                
                <div class="paragraph">
                    勉勉信予言，勤勤蹈前趣。
                </div>
                
                <div class="paragraph">
                    更想渭陽賢，懷道當有遻。
                </div>
                
                <div class="paragraph">
                    王忱希范寧，羊曇宗謝傅。
                </div>
                
                <div class="paragraph">
                    武子稱衛玠，逢時乃騰騖。
                </div>
                
                <div class="paragraph">
                    深源賞康伯，傳經有訓註。
                </div>
                
                <div class="paragraph">
                    子其慕斯人，戒哉惇向素。
                </div>
                
                <div class="paragraph">
                    還來取高第，擢俊膺帝籲。
                </div>
                
                <div class="paragraph">
                    更發翁孺名，後來益垂裕。
                </div>
                
                <div class="paragraph">
                    作歌送子行，予言豈虛諭。
                </div>
                
        </div>
    </div>
</body>

</html>