<!DOCTYPE html>
<html>

<head>
    <title>
        明禋進戒詩
    </title>
    <meta name="keywords" content="明禋進戒詩 -- 程公許">
    <meta name="description" content="明禋進戒詩 -- 程公許">
    <meta property="og:title" content="明禋進戒詩">
    <meta property="og:url" content="https://vwood.xyz/poetry/9cca3335-ff60-413c-be82-7840c993d83b.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            明禋進戒詩
        </h2>
        <div class="author"><a href="/author/3afa183a-06e8-46d2-bb8c-b76c20c213b7.html" title="程公許" target="_blank">
                程公許
            </a> (宋)
        </div>
        <div class="paragraphs">
            
                <div class="paragraph">
                    於赫圓宰，視聽自民。
                </div>
                
                <div class="paragraph">
                    惟聖能饗，非德莫親。
                </div>
                
                <div class="paragraph">
                    乃眷炎宋，受命以仁。
                </div>
                
                <div class="paragraph">
                    十有三葉，涵海毓春。
                </div>
                
                <div class="paragraph">
                    德厚流光，施及吾君。
                </div>
                
                <div class="paragraph">
                    歷數有歸，兆協大橫。
                </div>
                
                <div class="paragraph">
                    性篤孝恭，天縱睿神。
                </div>
                
                <div class="paragraph">
                    思皇帝統，積累艱勤。
                </div>
                
                <div class="paragraph">
                    譬彼菑田，是播是耘。
                </div>
                
                <div class="paragraph">
                    遺大朕躬，曷其敢寧。
                </div>
                
                <div class="paragraph">
                    嗣訓九年，端拱嚴宸。
                </div>
                
                <div class="paragraph">
                    權綱復歸，如日宣精。
                </div>
                
                <div class="paragraph">
                    姦憸投荒，耆哲揚廷。
                </div>
                
                <div class="paragraph">
                    與物更始，三載惟寅。
                </div>
                
                <div class="paragraph">
                    宗祀戒期，歷吉中辛。
                </div>
                
                <div class="paragraph">
                    孚號萬方，以肅先庚。
                </div>
                
                <div class="paragraph">
                    飭我玉幣，潔我粢盛。
                </div>
                
                <div class="paragraph">
                    秋霖淫泆，俄浹六旬。
                </div>
                
                <div class="paragraph">
                    法宮祗懼，虔祈百靈。
                </div>
                
                <div class="paragraph">
                    爐沉未燼，如谷應聲。
                </div>
                
                <div class="paragraph">
                    飈籟號起，霧祲歛昏。
                </div>
                
                <div class="paragraph">
                    凡百執事，肄習彬彬。
                </div>
                
                <div class="paragraph">
                    戊辰齋居，彌竭精純。
                </div>
                
                <div class="paragraph">
                    昧旦盛服，天仗肅陳。
                </div>
                
                <div class="paragraph">
                    爰趨殊庭，溯瞻九閎。
                </div>
                
                <div class="paragraph">
                    眷我道祖，凝神窈冥。
                </div>
                
                <div class="paragraph">
                    濬發靈源，流福無垠。
                </div>
                
                <div class="paragraph">
                    旋蹕清廟，感惻蒿焄。
                </div>
                
                <div class="paragraph">
                    端冕對越，秉心著存。
                </div>
                
                <div class="paragraph">
                    暨入禰室，有涕其零。
                </div>
                
                <div class="paragraph">
                    僾若有見，愾如有聞。
                </div>
                
                <div class="paragraph">
                    景緯陸離，瑞靄輪囷。
                </div>
                
                <div class="paragraph">
                    乃備法駕，玉軑金輪。
                </div>
                
                <div class="paragraph">
                    蒼龍載驅，和鸞鏘鳴。
                </div>
                
                <div class="paragraph">
                    黄纛晅晝，翠蕤梢雲。
                </div>
                
                <div class="paragraph">
                    還復齋寢，以須肇禋。
                </div>
                
                <div class="paragraph">
                    重屋啟邃，八牖徹扃。
                </div>
                
                <div class="paragraph">
                    秸席純敷，蠟炬交熒。
                </div>
                
                <div class="paragraph">
                    金石森列，豆籩苾芬。
                </div>
                
                <div class="paragraph">
                    有雨其𩃎，激電震霆。
                </div>
                
                <div class="paragraph">
                    先事以戒，升奠而停。
                </div>
                
                <div class="paragraph">
                    皇心益祗，惕若持盈。
                </div>
                
                <div class="paragraph">
                    上帝降鑒，富媼式憑。
                </div>
                
                <div class="paragraph">
                    二后嚴配，五帝侍軒。
                </div>
                
                <div class="paragraph">
                    陛級陟降，食飲樂欣。
                </div>
                
                <div class="paragraph">
                    禮儀既備，廷列九賓。
                </div>
                
                <div class="paragraph">
                    宣旨輟賀，免御端門。
                </div>
                
                <div class="paragraph">
                    天降威靈，寧不震驚。
                </div>
                
                <div class="paragraph">
                    省咎宸扆，肆眚八紘。
                </div>
                
                <div class="paragraph">
                    相古肆祀，酒冽牡騂。
                </div>
                
                <div class="paragraph">
                    託物薦忱，惟德之馨。
                </div>
                
                <div class="paragraph">
                    玉带之圖，奉高所營。
                </div>
                
                <div class="paragraph">
                    蓋第圜水，入自崑崙。
                </div>
                
                <div class="paragraph">
                    辯說踳駁，舛厥本源。
                </div>
                
                <div class="paragraph">
                    若稽皇祐，裁自帝尊。
                </div>
                
                <div class="paragraph">
                    合祛參侑，不凟不煩。
                </div>
                
                <div class="paragraph">
                    維時泰和，穆穆迓衡。
                </div>
                
                <div class="paragraph">
                    尚勞聖慮，抑加鴻名。
                </div>
                
                <div class="paragraph">
                    制詔辠己，千古日星。
                </div>
                
                <div class="paragraph">
                    其在於今，履運艱屯。
                </div>
                
                <div class="paragraph">
                    經躔錯度，水旱洊臻。
                </div>
                
                <div class="paragraph">
                    寇盜虔劉，公私窶貧。
                </div>
                
                <div class="paragraph">
                    國論轇轕，政條放紛。
                </div>
                
                <div class="paragraph">
                    所宜急急，補壞支傾。
                </div>
                
                <div class="paragraph">
                    皇帝明哲，問學日新。
                </div>
                
                <div class="paragraph">
                    夔夔翼翼，是究是詢。
                </div>
                
                <div class="paragraph">
                    廣內九重，方丈八珍。
                </div>
                
                <div class="paragraph">
                    采翠眩轉，尊罍溢醇。
                </div>
                
                <div class="paragraph">
                    皇情泊然，堯采若顰。
                </div>
                
                <div class="paragraph">
                    沓來封章，敷列典墳。
                </div>
                
                <div class="paragraph">
                    旰不遑食，坐或達晨。
                </div>
                
                <div class="paragraph">
                    雖躬其劬，未凝厥勳。
                </div>
                
                <div class="paragraph">
                    因饗而思，咎證之頻。
                </div>
                
                <div class="paragraph">
                    天誘帝衷，躋之乾淳。
                </div>
                
                <div class="paragraph">
                    天啟神斷，旋乾轉坤。
                </div>
                
                <div class="paragraph">
                    抵龜蔽志，敭號列紳。
                </div>
                
                <div class="paragraph">
                    若古有訓，股肱惟人。
                </div>
                
                <div class="paragraph">
                    進退以禮，艱哉選掄。
                </div>
                
                <div class="paragraph">
                    匪余則私，弛弛必更。
                </div>
                
                <div class="paragraph">
                    皤皤一老，爲世重輕。
                </div>
                
                <div class="paragraph">
                    毋徐其驅，擾我心旌。
                </div>
                
                <div class="paragraph">
                    奚蠹莫理，奚墜莫撐。
                </div>
                
                <div class="paragraph">
                    孰枉而陟，孰賢而湮。
                </div>
                
                <div class="paragraph">
                    孰道之同，而返丘園。
                </div>
                
                <div class="paragraph">
                    遲汝之來，秉我化鈞。
                </div>
                
                <div class="paragraph">
                    莫莫葛藟，芘其本根。
                </div>
                
                <div class="paragraph">
                    有來贊祼，麟趾振振。
                </div>
                
                <div class="paragraph">
                    時庸展親，金帛脤膰。
                </div>
                
                <div class="paragraph">
                    慨昔急難，在原脊令。
                </div>
                
                <div class="paragraph">
                    豈不爾矜，義或奪恩。
                </div>
                
                <div class="paragraph">
                    盍考故實，以厚人倫。
                </div>
                
                <div class="paragraph">
                    言路之闢，公論以信。
                </div>
                
                <div class="paragraph">
                    誰窒其來，歲久積堙。
                </div>
                
                <div class="paragraph">
                    亦既疏瀹，源清則亨。
                </div>
                
                <div class="paragraph">
                    毋厭其鯁，而其佞言。
                </div>
                
                <div class="paragraph">
                    藥石我愛，醪醴我醒。
                </div>
                
                <div class="paragraph">
                    好惡之岐，治忽以分。
                </div>
                
                <div class="paragraph">
                    民亦勞止，魴尾其赬。
                </div>
                
                <div class="paragraph">
                    託之守宰，爾撫爾循。
                </div>
                
                <div class="paragraph">
                    邊以警聞，皇皇算緡。
                </div>
                
                <div class="paragraph">
                    吏緣爲姦，星火急征。
                </div>
                
                <div class="paragraph">
                    慨彼嘉殖，耗於螣螟。
                </div>
                
                <div class="paragraph">
                    戢貪禁苛，前令蓋申。
                </div>
                
                <div class="paragraph">
                    祁祁中原，百年荆榛。
                </div>
                
                <div class="paragraph">
                    天狼耀芒，較昔則獰。
                </div>
                
                <div class="paragraph">
                    摲我邊關，殲我邊氓。
                </div>
                
                <div class="paragraph">
                    汔可小休，亦人之情。
                </div>
                
                <div class="paragraph">
                    儻得少暇，修其政刑。
                </div>
                
                <div class="paragraph">
                    毋寧翫愒，以縱鯨吞。
                </div>
                
                <div class="paragraph">
                    維是四端，急甚救焚。
                </div>
                
                <div class="paragraph">
                    天何言哉，警戒諄諄。
                </div>
                
                <div class="paragraph">
                    仁愛之心，與父母均。
                </div>
                
                <div class="paragraph">
                    皇帝曰咨，爾公爾卿。
                </div>
                
                <div class="paragraph">
                    其左右我，以經以綸。
                </div>
                
                <div class="paragraph">
                    鼎雉申儆，中興有殷。
                </div>
                
                <div class="paragraph">
                    雲漢懼災，王化復行。
                </div>
                
                <div class="paragraph">
                    維思無邪，負扆有銘。
                </div>
                
                <div class="paragraph">
                    敢不參倚，日省吾身。
                </div>
                
                <div class="paragraph">
                    我闕汝規，毋我逢迎。
                </div>
                
                <div class="paragraph">
                    淵冰虎尾，始終一誠。
                </div>
                
                <div class="paragraph">
                    神示神考，寧不我聽。
                </div>
                
                <div class="paragraph">
                    百臣司蕝，虔恭駿奔。
                </div>
                
                <div class="paragraph">
                    跪誦祝冊，如帝其聆。
                </div>
                
                <div class="paragraph">
                    式稽周頌，進戒九閽。
                </div>
                
                <div class="paragraph">
                    敬之敬之，毋圯於成。
                </div>
                
                <div class="paragraph">
                    海深岳崇，不廢涓塵。
                </div>
                
                <div class="paragraph">
                    圖易於艱，渝險而平。
                </div>
                
                <div class="paragraph">
                    天錫帝壽，如古大椿。
                </div>
                
                <div class="paragraph">
                    天祚景運，萬億子孫。
                </div>
                
                <div class="paragraph">
                    臣雖不敏，知力於文。
                </div>
                
                <div class="paragraph">
                    泚筆以俟，矢歌維清。
                </div>
                
        </div>
    </div>
</body>

</html>