<!DOCTYPE html>
<html>

<head>
    <title>
        江東巡部紀行
    </title>
    <meta name="keywords" content="江東巡部紀行 -- 袁甫">
    <meta name="description" content="江東巡部紀行 -- 袁甫">
    <meta property="og:title" content="江東巡部紀行">
    <meta property="og:url" content="https://vwood.xyz/poetry/c8a659a2-69f1-4c89-b2a2-f1807c3e237d.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            江東巡部紀行
        </h2>
        <div class="author"><a href="/author/3fc85e61-3bf5-4456-a403-7df4c6ee10f9.html" title="袁甫" target="_blank">
                袁甫
            </a> (宋)
        </div>
        <div class="paragraphs">
            
                <div class="paragraph">
                    春過三之一，輕車走阡陌。
                </div>
                
                <div class="paragraph">
                    平坂抹池陽，迤邐山路埆。
                </div>
                
                <div class="paragraph">
                    風顛吹人面，雪滑皸人足。
                </div>
                
                <div class="paragraph">
                    忽然銅鉦掛，九華醒兩目。
                </div>
                
                <div class="paragraph">
                    自經千萬劫，寒翠光堪摘。
                </div>
                
                <div class="paragraph">
                    半霄非人間，大江橫其側。
                </div>
                
                <div class="paragraph">
                    行行逼宣州，麻姑正面矗。
                </div>
                
                <div class="paragraph">
                    且上敬亭山，感慨懷李白。
                </div>
                
                <div class="paragraph">
                    聽說三洞天，渴見恨無翮。
                </div>
                
                <div class="paragraph">
                    巖幽鬼神哭，罅開星月燭。
                </div>
                
                <div class="paragraph">
                    金沙爛吾前，祖師燈未沒。
                </div>
                
                <div class="paragraph">
                    賡酬二三子，不覺詩筆禿。
                </div>
                
                <div class="paragraph">
                    歙州我舊遊，迎笑兒童簇。
                </div>
                
                <div class="paragraph">
                    本無棠蔭芾，漫云恩波沐。
                </div>
                
                <div class="paragraph">
                    黄山悵無緣，不得搜仙窟。
                </div>
                
                <div class="paragraph">
                    祁門山何如，險與石埭埒。
                </div>
                
                <div class="paragraph">
                    山花溪邊明，時有新鳬浴。
                </div>
                
                <div class="paragraph">
                    古木龍吟嘯，巨石虎蹲伏。
                </div>
                
                <div class="paragraph">
                    偉哉岳鄂王，提兵舊盤礴。
                </div>
                
                <div class="paragraph">
                    像設儼遺祠，光芒射斗宿。
                </div>
                
                <div class="paragraph">
                    凌晨拜祠下，憂思心惻惻。
                </div>
                
                <div class="paragraph">
                    無心惜落花，惟愁民捐瘠。
                </div>
                
                <div class="paragraph">
                    浮梁與樂安，五十笑步百。
                </div>
                
                <div class="paragraph">
                    幸瞻慈湖祠，風聲尚堪憶。
                </div>
                
                <div class="paragraph">
                    鍾君我所敬，能續慈湖脈。
                </div>
                
                <div class="paragraph">
                    乍合又倏離，人事渺無極。
                </div>
                
                <div class="paragraph">
                    別友情無奈，看山意無足。
                </div>
                
                <div class="paragraph">
                    山圍如城郭，漸逼鳴山麓。
                </div>
                
                <div class="paragraph">
                    父老闌道叫，一路藉神福。
                </div>
                
                <div class="paragraph">
                    問爾所欲何，作廟新奕奕。
                </div>
                
                <div class="paragraph">
                    我來爲爾民，爾欲我籌度。
                </div>
                
                <div class="paragraph">
                    越宿至薌谿，三山森在列。
                </div>
                
                <div class="paragraph">
                    顧我一瓣香，端爲象翁設。
                </div>
                
                <div class="paragraph">
                    象翁百世師，此道揭日月。
                </div>
                
                <div class="paragraph">
                    書堂卜築成，屋與人俱傑。
                </div>
                
                <div class="paragraph">
                    深夜濟濟容，學子紛四集。
                </div>
                
                <div class="paragraph">
                    前廊問伊誰，同門舊知識。
                </div>
                
                <div class="paragraph">
                    新知有二鄭，操行端矩矱。
                </div>
                
                <div class="paragraph">
                    此學其興乎，欲去令人惜。
                </div>
                
                <div class="paragraph">
                    大字書磨崖，字徑二三尺。
                </div>
                
                <div class="paragraph">
                    匆匆過安仁，交友相追逐。
                </div>
                
                <div class="paragraph">
                    湯董最可人，吉德侔金玉。
                </div>
                
                <div class="paragraph">
                    干越今稱賢，閭閻聲籍籍。
                </div>
                
                <div class="paragraph">
                    此聲買無價，民彝知未滅。
                </div>
                
                <div class="paragraph">
                    我行三千里，六十零四日。
                </div>
                
                <div class="paragraph">
                    明當抵番江，秉燭寫胸臆。
                </div>
                
                <div class="paragraph">
                    若夫諮諏事，多頼諸賢力。
                </div>
                
                <div class="paragraph">
                    云何略不書，此是使者職。
                </div>
                
        </div>
    </div>
</body>

</html>