<!DOCTYPE html>
<html>

<head>
    <title>
        鞏縣初見黄河
    </title>
    <meta name="keywords" content="鞏縣初見黄河 -- 歐陽修">
    <meta name="description" content="鞏縣初見黄河 -- 歐陽修">
    <meta property="og:title" content="鞏縣初見黄河">
    <meta property="og:url" content="https://vwood.xyz/poetry/ad30dcfb-8998-4a97-bab1-6682182dbdad.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            鞏縣初見黄河
        </h2>
        <div class="author"><a href="/author/c669d032-24e5-40a9-b8be-acf74ab08258.html" title="歐陽修" target="_blank">
                歐陽修
            </a> (宋)
        </div>
        <div class="paragraphs">
            
                <div class="paragraph">
                    河决三門合四水，徑流萬里東輸海。
                </div>
                
                <div class="paragraph">
                    鞏洛之山夾而峙，河來齧山作沙嘴。
                </div>
                
                <div class="paragraph">
                    山形迤邐若奔避，河益洶洶怒而詈。
                </div>
                
                <div class="paragraph">
                    舟師弭檝不以帆，頃刻奔過不及視。
                </div>
                
                <div class="paragraph">
                    舞波淵旋投沙渚，聚沫倏忽爲平地。
                </div>
                
                <div class="paragraph">
                    下窺莫測濁且深，癡龍怪魚肆憑恃。
                </div>
                
                <div class="paragraph">
                    我生居南不識河，但見禹貢書之記。
                </div>
                
                <div class="paragraph">
                    其言河狀鉅且猛，驗河質書信皆是。
                </div>
                
                <div class="paragraph">
                    昔者帝堯與帝舜，有子朱商不堪嗣。
                </div>
                
                <div class="paragraph">
                    皇天意欲開禹聖，以水病堯民以潰。
                </div>
                
                <div class="paragraph">
                    堯愁下人瘦若腊，眾臣薦鯀帝曰試。
                </div>
                
                <div class="paragraph">
                    試之九載功不效，遂殛羽山慙而斃。
                </div>
                
                <div class="paragraph">
                    禹羞父罪哀且勤，天始以書畀於姒。
                </div>
                
                <div class="paragraph">
                    書曰五行水潤下，禹得其術因而治。
                </div>
                
                <div class="paragraph">
                    鑿山疏流浚畎澮，分擘枝派有條理。
                </div>
                
                <div class="paragraph">
                    萬邦入貢九州宅，生人始免生鱗尾。
                </div>
                
                <div class="paragraph">
                    功深德大夏以家，施及三代蒙其利。
                </div>
                
                <div class="paragraph">
                    江海淮濟洎漢沔，豈不浩渺汪而大。
                </div>
                
                <div class="paragraph">
                    收波卷怒畏威德，萬古不敢肆兇厲。
                </div>
                
                <div class="paragraph">
                    惟茲濁流不可律，歷自秦漢尤爲害。
                </div>
                
                <div class="paragraph">
                    崩堅决壅勢益橫，斜跳旁出惟其意。
                </div>
                
                <div class="paragraph">
                    制之以力不以德，驅民就溺財隨弊。
                </div>
                
                <div class="paragraph">
                    蓋聞河源出崑崙，其山上高大無際。
                </div>
                
                <div class="paragraph">
                    自高瀉下若激箭，一直一曲一千里。
                </div>
                
                <div class="paragraph">
                    湍雄衝急乃迸溢，其勢不得不然爾。
                </div>
                
                <div class="paragraph">
                    前歲河怒驚滑民，浸漱洋洋淫不止。
                </div>
                
                <div class="paragraph">
                    滑人奔走若鋒駭，河伯視之以爲戲。
                </div>
                
                <div class="paragraph">
                    呀呀怒口缺若門，日啖薪石萬萬計。
                </div>
                
                <div class="paragraph">
                    明堂天子聖且神，悼河不仁嗟曰喟。
                </div>
                
                <div class="paragraph">
                    河伯素頑不可令，至誠一感惶且畏。
                </div>
                
                <div class="paragraph">
                    引流辟易趨故道，閉口不改煩官吏。
                </div>
                
                <div class="paragraph">
                    遵塗率職直東下，咫尺莫可離其次。
                </div>
                
                <div class="paragraph">
                    爾來歲星行一周，民牛飽芻邦羨費。
                </div>
                
                <div class="paragraph">
                    滑人居河飲河流，耕河之壖浸河濆。
                </div>
                
                <div class="paragraph">
                    嗟河改兇作民福，嗚呼明堂聖天子。
                </div>
                
        </div>
    </div>
</body>

</html>