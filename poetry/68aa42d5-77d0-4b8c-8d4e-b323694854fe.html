<!DOCTYPE html>
<html>

<head>
    <title>
        子明棋戰兩敗輸張遇墨并蒙見許夏間出篋中所藏以相示詩索所負且堅元約
    </title>
    <meta name="keywords" content="子明棋戰兩敗輸張遇墨并蒙見許夏間出篋中所藏以相示詩索所負且堅元約 -- 孔平仲">
    <meta name="description" content="子明棋戰兩敗輸張遇墨并蒙見許夏間出篋中所藏以相示詩索所負且堅元約 -- 孔平仲">
    <meta property="og:title" content="子明棋戰兩敗輸張遇墨并蒙見許夏間出篋中所藏以相示詩索所負且堅元約">
    <meta property="og:url" content="https://vwood.xyz/poetry/68aa42d5-77d0-4b8c-8d4e-b323694854fe.html">

    <meta name="viewport"
    content="width=device-width,initial-scale=1,user-scalable=no,maximum-scale=1.0,viewport-fit=cover">
<meta charset="utf-8">
<link rel="icon" href="/favicon.ico">
<meta property="og:type" content="website">
<meta property="og:site_name" content="文钦的个人日志">
<meta name="google-site-verification" content="LE9f0-2YGlWDKgo5955hV_-oeN3Uq74EN_6gcKaJ60U">
<meta name="msvalidate.01" content="3E915E4B19B295BCF5E1FEB5AA8367EB">
<meta name="baidu_union_verify" content="a673bc08063b1108073e80d745c6be14">
<meta name="baidu-site-verification" content="codeva-Dibq943E2F">
<meta name="360-site-verification" content="3a57e570191c7aa35ea273b1dc587150">
<meta name="sogou_site_verification" content="li0U6hc1gz">
<meta name="author" content="文钦,1061225829@qq.com">
<meta property="site_name" content="文钦的个人日志">
<meta http-equiv="Content-Type" content="text/html;charset=UTF-8">
<meta http-equiv="X-UA-Compatible" content="IE=edge,chrome=1">
<meta http-equiv="Cache-Control" content="no-siteapp">
<style>
    :root {
        --main-color: #333;
        --second-color: #666;
        --main-width: 800px;
    }

    * {
        margin: 0;
        padding: 0;

    }

    body {
        background-color: #f0f2f5;
        font-family: system-ui, -apple-system, BlinkMacSystemFont, segoe ui, Roboto, Helvetica, Arial, sans-serif;
    }

    a {
        color: #1890ff;
        text-decoration: none;
        background-color: transparent;
        outline: none;
        cursor: pointer;
        -webkit-text-decoration-skip: objects;
    }
</style>
<script async src="https://www.googletagmanager.com/gtag/js?id=G-MMNJYR8ESW" crossOrigin="anonymous"
    strategy="lazyOnload"></script>
<script>
    window.dataLayer = window.dataLayer || [];
    function gtag() { window.dataLayer.push(arguments) }
    gtag('js', new Date());
    gtag('config', 'G-MMNJYR8ESW');
</script>
<script>
    var _hmt = _hmt || []; (function () {
        var hm = document.createElement("script");
        hm.async = true;
        hm.src = "https://hm.baidu.com/hm.js?ea0272238080a1dedd4e077d19445ced"; var
            s = document.getElementsByTagName("script")[0]; s.parentNode.insertBefore(hm, s);
    })();
</script>
        <style>
            .container {
                max-width: var(--main-width);
                margin: 24px auto;
                background-color: #fff;
                padding: 64px 24px;
                border-radius: 4px;
                display: flex;
                flex-direction: column;
                align-items: center;
            }

            .name {
                font-size: 28px;
                line-height: 32px;
                color: var(--main-color);
                margin-bottom: 12px;
            }

            .author {
                font-size: 12px;
                line-height: 16px;
                color: var(--second-color);
                margin-bottom: 14px;
            }

            .paragraphs {
                margin-top: 28px;
            }

            .paragraph {
                font-size: 16px;
                line-height: 20px;
                margin-bottom: 12px;
            }
        </style>
</head>

<body>
    <div class="container">
        <h2 class="name">
            子明棋戰兩敗輸張遇墨并蒙見許夏間出篋中所藏以相示詩索所負且堅元約
        </h2>
        <div class="author"><a href="/author/7f2710ba-1a73-4f98-b010-2d370f7a4209.html" title="孔平仲" target="_blank">
                孔平仲
            </a> (宋)
        </div>
        <div class="paragraphs">
            
                <div class="paragraph">
                    平生性好墨，以此爲晝夜。
                </div>
                
                <div class="paragraph">
                    陳玄爾何爲，能使我心化。
                </div>
                
                <div class="paragraph">
                    四方購殊品，十倍酬善價。
                </div>
                
                <div class="paragraph">
                    江南號第一，易水乃其亞。
                </div>
                
                <div class="paragraph">
                    古錦綴爲囊，香羅裁作帕。
                </div>
                
                <div class="paragraph">
                    精粗校白黑，情僞考真詐。
                </div>
                
                <div class="paragraph">
                    欣然趣自得，其樂勝書畫。
                </div>
                
                <div class="paragraph">
                    英英清河公，風格繼王謝。
                </div>
                
                <div class="paragraph">
                    語舊則鄉邦，論親乃姻婭。
                </div>
                
                <div class="paragraph">
                    前時偶休澣，亟之城南舍。
                </div>
                
                <div class="paragraph">
                    所嗜與我同，奇蓄乃自詫。
                </div>
                
                <div class="paragraph">
                    奕秋約籌局，張遇賭龍麝。
                </div>
                
                <div class="paragraph">
                    貪多而務得，廉遜或不暇。
                </div>
                
                <div class="paragraph">
                    鉛刀試一割，駑足效十駕。
                </div>
                
                <div class="paragraph">
                    决勝有如兵，必爭還似射。
                </div>
                
                <div class="paragraph">
                    黑雲半離披，玉馬恣蹂藉。
                </div>
                
                <div class="paragraph">
                    初鳴已驚人，再鼓遂定霸。
                </div>
                
                <div class="paragraph">
                    物情矜俊捷，天幸蒙假借。
                </div>
                
                <div class="paragraph">
                    功成不自高，垂首甘褻駡。
                </div>
                
                <div class="paragraph">
                    但當償所負，然諾重嵩華。
                </div>
                
                <div class="paragraph">
                    彎弓既有獲，豈不願鴞炙。
                </div>
                
                <div class="paragraph">
                    滌硯俟見臨，倒屣出相迓。
                </div>
                
                <div class="paragraph">
                    陵尊且犯貴，此罪在不赦。
                </div>
                
                <div class="paragraph">
                    更許觀篋中，前期指朱夏。
                </div>
                
        </div>
    </div>
</body>

</html>